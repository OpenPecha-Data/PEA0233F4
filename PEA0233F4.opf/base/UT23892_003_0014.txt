༄༅། །དགེ་སློང་ཀུན་དགའ་ཤེས་རབ་ལ་གདམས་པའི་སྡོམ་གསུམ་དྲིས་ལན་བཞུགས་སོ།།

།ཨོཾ་སྭ་སྟི། སྲིད་པ་གསུམ་ན་འགྲན་པའི་ཟླ་བྲལ་བ། །བདུད་དང་མུ་སྟེགས་ཟིལ་གྱིས་གནོན་མཛད་ཅིང༌། །བྱང་ཆུབ་རྣམ་པ་གསུམ་གྱི་ལམ་སྟོན་པ། །གོའུ་ཏམ་སྟོན་པ་དེ་ལ་གུས་པས་འདུད། །རྒྱལ་བ་ཀུན་གྱི་མཁྱེན་རྩེའི་རི་བོང་ནི། །ཡོངས་རྫོགས་གསལ་བར་འཛིན་པའི་དཀྱིལ་འཁོར་རྒྱས། །ཕྲིན་ལས་འོད་དཀར་ཕྱོགས་བཅུར་འགྱེད་མཛད་པ། །མགོན་པོ་ཀླུ་སྒྲུབ་ཞེས་གྲགས་དེ་ལ་འདུད། །གང་སྐུ་རྣམ་དག་མཚན་དཔེའི་དཔལ་གྱིས་བརྒྱན། །གང་གསུང་ཚངས་དབྱངས་ནམ་མཁའི་ལྟོ་བ་འགེངས། །ལྷམ་མེ་ལྷན་ནེ་གཡོ་མེད་ཐུགས་མངའ་བ། །ནཱ་གརྫུ་ནའི་རྣམ་འཕྲུལ་དེ་ལ་འདུད། །མགོན་པོ་ཁྱོད་ཀྱི་ཐུགས་རྗེ་ཕྲིན་ལས་ཤུགས། །སྲེད་མེད་བུས་ཀྱང་ཟློག་པར་མི་ནུས་ལ། །ནམ་ཡང་དུས་ལས་ཡོལ་བ་མི་མངའ་ཞེས། །ཡང་དང་ཡང་དུ་སེང་གེའི་སྒྲ་སྒྲོག་ལྟར། །ད་དུས་སྙིགས་མའི་སེམས་ཅན་བསོད་ནམས་དམན། །མི་དགེའི་བཤེས་གཉེན་དབང་སོང་སྤང་བླང་འཛོལ། །གདུལ་དཀའི་སེམས་ཅན་རྣམས་ཀྱི་དོན་སླད་དུ། །བསམ་བཞིན་སྲིད་པ་ཉེ་བར་བཟུང་བར་མངོན། །ཀུན་ནས་ཡངས་པའི་རྒྱ་མཚོ་ཆེན་པོའི་དབུས། །འགྲོ་རྣམས་དགའ་བསྐྱེད་གསེར་རིས་ཡོངས་བསྐོར་ཞིང༌། །རིན་ཆེན་ཉི་ཟླའི་ཕྲེང་བས་རབ་བརྒྱན་པའི། །གང་སྐུ་ལྷུན་པོའི་དཔལ་ལ་གུས་ཕྱག་འཚལ། །ཀུན་གསལ་ནམ་མཁའི་དཀྱིལ་འཁོར་ཡངས་པ་ལ། །དགའ་བྱེད་ཆུ་འཛིན་མཐུག་པོ་རབ་ཏུ་འཁྲིགས། །ཚངས་པའི་དབྱངས་ལྟར་འབྲུག་གི་སྒྲ་ཆེན་སྒྲོག །རིན་ཆེན་ཆོས་ཀྱི་ཆར་རྒྱུན་སྩོལ་ལ་འདུད། །ཀུན་ཁྱབ་ཆོས་ཀྱི་དབྱིངས་ཀྱི་དཀྱིལ་འཁོར་ལས། །ཟབ་གསལ་གཉིས་སུ་མེད་པའི་འོད་སྟོང་ཅན། །དགའ་བཅས་རྟ་བདུན་རླུང་གི་བགྲོད་པ་ཡིས། །རིན་ཆེན་བྱང་ཆུབ་སེམས་ཀྱི་འབྲས་སྟེར་བའི། །གདུལ་བྱའི་བློ་ཡི་པད་ཚལ་རྒྱས་མཛད་འདུད། །མཁྱེན་བཟང་རབ་ཏུ་རྒྱས་པའི་ནགས་ཚལ་དུ། །རིན་ཆེན་ཚུལ་ཁྲིམས་རལ་པའི་ཟུར་ཕུད་ཅན། །ཤེས་རབ་མེ་ལ་ཉོན་མོངས་བུད་ཤིང་སྲེག

།སྡེ་སྣོད་དབྱུག་གུ་གསུམ་འཛིན་ཁྱོད་ལ་འདུད། །ཕུན་ཚོགས་རིན་ཆེན་ལྗོན་པ་རབ་མཛེས་ཤིང༌། །ཕྲིན་ལས་འདབ་ཕྱོགས་ཙུ་ཏ་རབ་རྒྱས་པ། །རྨད་བྱུང་སྙིང་པོའི་ཁུར་གྱི་བརྗིད་པ་ཅན། །རྒྱལ་བ་དཔག་བསམ་ལྗོན་པ་ལ་ཕྱག་འཚལ། །མགོན་པོ་ཁྱེད་ཀྱི་ཐུགས་རྗེའི་ཕྲིན་ལས་ཀྱིས། །གང་གི་སྲིད་པའི་དགྲ་སྡེ་མ་ལུས་པ། །རབ་བཅོམ་ཞི་བའི་གོ་འཕང་མངོན་མཛད་པའི། །ཉོན་མོངས་བདུད་ལས་རྣམ་རྒྱལ་ལ་ཕྱག་འཚལ། །ཁྱེད་གསུང་དྲི་མེད་བདུད་རྩིའི་ཆུ་རྒྱུན་ནི། །རབ་བསིལ་ཚ་གདུང་ཀུན་ནས་ཞི་བྱེད་ཉིད། །གང་གིས་བསྟེན་ན་འདི་ཕྱིའི་འབྲས་སྟེར་བ། །རྒྱུན་དུ་གདམས་པར་མཛད་ཀྱང་ད་དུང་ནི། །རྨོངས་པའི་ཐ་ཚིག་ཞུ་བ་འདི་སྐད་ཅེས། །ཉན་ཐོས་བྱང་སེམས་གསང་སྔགས་སྡོམ་པ་ཡི། །སྤྱི་ཡི་ཆིངས་དང་གནད་ཀྱི་ལྡེ་མིག་གཅིག །རབ་ཏུ་གདམས་ཤིང་གནང་བར་མཛད་དུ་གསོལ། །སྙིང་ནས་དད་པས་གསོལ་བ་འདི་བཏབ་པས། །སྙིང་གི་ཟེའུ་འབྲུར་སིམ་པར་གྱུར་པ་ཡི། །སྙིང་པོར་གྱུར་པའི་སྡོམ་གསུམ་ལ་བརྟེན་ཏེ། །སྙིང་དང་འདྲ་བའི་འགྲོ་དྲུག་མ་རྒན་རྣམས། །སྙིང་བྲལ་འཁོར་བའི་སྡུག་བསྔལ་ལས་གྲོལ་ཏེ། །སྙིང་པོ་བྱང་ཆུབ་ཆེན་པོ་ཐོབ་པར་ཤོག །ཅེས་པ་འདི་རྗེ་ཉིད་ལ་མི་ཕྱེད་པའི་དད་པ་དང་ལྡན་ཞིང༌། ཤཱཀྱའི་བཙུན་པའི་ཐ་ཆུང་དུ་གྱུར་པ། ཨཱ་ནནྡ་པྲ་ཛྙཱས་གསོལ་བ་འདི་ལྟར་བཏབ་པའི་དོན་བདེ་བླག་ཏུ་འགྲུབ་པའི་བཀའ་དྲིན་བསྩལ་དུ་གསོལ། འཁོར་འདས་དུས་གསུམ་བསགས་དང་ཡོད་དགེ་ནི། །གདོད་ནས་ལྷན་སྐྱེས་སེམས་ཀྱི་དཀྱིལ་འཁོར་དུ། །བདེན་གཉིས་ཟུང་འཇུག་རྡོ་རྗེ་འཆང་གི་སྐུ། །འཇིག་རྟེན་མགོན་པོའི་གོ་འཕང་ཐོབ་པར་ཤོག། ༈ །།བུའི་དམ་པ་སློབ་མའི་ཡང་རབ་རྣལ་འབྱོར་གྱི་དབང་ཕྱུག དགེ་སློང་ཨཱ་ནྡན་པྲ་ཛྙཱའི་སྤངས་པ་དང་རྟོགས་པའི་སྒོ་ནས། སྡོམ་གསུམ་གྱི་དྲི་བ་ལས། སྡོམ་པ་གསུམ་གྱི་ཕྱོགས་སྔ་མ་བླང་ཞིང༌། རང་བཞེད་སྒྲུབ་ཅིང་ལུང་གི་སྦྱིན་པ།

ཕྱག་རྒྱ་ཆེན་པོ་དང་ཚུལ་ཁྲིམས་རིན་པོ་ཆེ་གཅིག་ཚུལ་སོགས་དགོས་ཞེས་པའི་ལན་དུ། འདི་ལྟར་མདོར་བསྡུས་བརྗོད་པར་བྱ་སྟེ། ཕྱོགས་སྔ་མ་སྡོམ་གསུམ་རྣམ་གཞག སྡོམ་གསུམ་རབ་དབྱེ། ཡར་ལྡན། འཆོལ་སྲུང་སོགས་གླེང་བ་ཡོད་དེ། རྣམ་གཞག་ནི་སོ་ཐར་དང་བྱང་སེམས་གསང་སྔགས་གསུམ་གྱི་རྣམ་པར་བཞག་པས་ཏེ། ཐ་དད་དུ་ངེས་ཞེས་བརྗོད་ཅིང༌། རབ་དབྱེ་ཡང་དེ་དང་མཚུངས་པས་ཏེ། སྡོམ་པ་གསུམ་གཞི་བསམ་པ་མི་གཅིག ལམ་སྦྱོར་བ་མི་གཅིག ཐོབ་བྱ་འབྲས་བུ་མི་གཅིག་ཅེས་སོ། །ཡར་ལྡན་ནི་སྔ་མ་སྔ་མ་སྤངས་ཏེ། ཕྱི་མ་ཕྱི་མ་སྒྲུབ་སྟེ་ཆུ་བརྒལ་བའི་ཟམ་པ་དང་མཚུངས་ཞེས་བརྗོད། འཆོལ་བསྲུང་ནི་སོ་ཐར་གྱི་དུས་སུ་དགེ་བ་བཅུ་བསྲུངས་ནས། དགག་སྒྲུབ་ཀྱི་བསླབ་བྱ་ཉམས་སུ་ལེན། ཉན་ཐོས་དང་མཐུན་པར་བྱེད། བྱང་སེམས་ཀྱི་སྐབས་གཞན་དོན་ལ་འགྲོ་ན། མི་དགེ་བ་བདུན་ཀྱང་གནང་བར་འདོད་ཅིང༌། བཀག་པ་གནང་བར་འདོད་སྟེ་བྱང་སེམས་དང་མཐུན་པར་བྱེད་གསང་སྔགས་ཀྱི་བཀག་པ་ཐམས་ཅད་གནང་ཞེས་འདོད་ཡོན་ལ་བག་མེད་དུ་སྤྱོད་སྟེ། གསང་སྔགས་དང་མཐུན་པར་བྱེད། སྤྱོད་ལམ་གང་མཁོ་མཁོ་སྒྲུབ་པ་སྟེ་སྤང་བྱའོ། །ད་ནི་རང་བཞེད་སྡོམ་གསུམ་གནད་གཅིག་ནི་ཅི་ལྟ་བུ་ཞེ་ན། སྟོབས་བཅུའི་འབྱུང་གནས་ཚུལ་ཁྲིམས་རིན་པོ་ཆེའི་ངོ་བོར་སྡོམ་པ་གསུམ་ག་གཅིག་སྟེ། སོ་ཐར་གྱི་ལུང་ལ་བཅོམ་ལྡན་འདས་ཀྱི་ཞལ་ནས། སྡིག་པ་ཅི་ཡང་མི་བྱ་སྟེ། དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་ཐམས་ཅད་ཀྱི། །འདུལ་བ་བསྡུས་ཏེ་བསྟན་པ་ཡིན། །ཞེས་དང༌། འདུལ་བ་ལུང་རྣམ་འབྱེད་ལས། འདི་ན་གང་ཞིག་ཤིང་རྩ་གཙོ་བོ་དང༌། །རྣམ་པར་འཕེལ་དང་ཀུན་འཛིན་གཉིས་ཀྱི་གཞི། །དེ་བཞིན་ཆོས་རྣམས་མ་ལུས་ཐམས་ཅད་ཀྱི། །གཞི་དང་རྩ་བ་འདུལ་བ་ཡིན་པར་བཤད། །ཅེས་སོ། །བཤེས་སྤྲིངས་ལས། ཁྲིམས་ནི་རྒྱུ་དང་མི་རྒྱུ་ས་བཞིན་དུ། །ཡོན་ཏན་ཀུན་གྱི་གཞི་རྟེན་ཡིན་པར་བཤད། །ཅེས་སོ། །བྱང་སེམས་ཀྱང་རིག་ཐོག་འདིར་སོ་ཐར་གྱི་དགག་སྒྲུབ་ཉམས་སུ་ལེན་ཏེ།

སྤྱོད་འཇུག་ལས། སེམས་བསྲུང་བརྟུལ་ཞུགས་མ་གཏོགས་པ། །བརྟུལ་ཞུགས་མང་པོ་ཅི་ཞིག་བྱ། །ས་སྟེང་འདི་དག་ཀོ་གཡོགས་ཀྱང༌། །དེ་ཉིད་ཀོ་བས་ག་ལ་ལང༌། །ལྷམ་མཐིལ་ཙམ་ཞིག་གཡོགས་པས་ན། །ས་སྟེང་འདི་དག་གཡོགས་དང་མཚུངས། །ཞེས་སོ། །གསང་སྔགས་ཀྱང་སོ་ཐར་གྱི་དགག་སྒྲུབ་ཉམས་སུ་ལེན། ལུང་ལས། མ་ཡེངས་པ་དང་མི་འདའ་བ། །གཉིས་པོས་ལམ་དང་དམ་ཚིག་རྫོགས། །ཞེས་དང༌། ཡང་གསང་བ་སྤྱི་རྒྱུད་ལས། གཅིག་པུར་རྒྱུ་ཞིང་རིང་དུ་གནས། །ལུས་མེད་དབང་པོའི་ཕུག་ན་གནས། །འདུལ་བར་དཀའ་བའི་སེམས་གདུལ་བྱ། །ཞེས་དང༌། ཀྱཻའི་རྡོ་རྗེའི་རྒྱུད་ལས། རྣལ་འབྱོར་མ་ཡི་ཆོས་འདུལ་བ། །ཉིན་པར་ཉིད་ཀྱང་རབ་བཤད་བྱ། །ཞེས་སོགས་མཐའ་ཡས་སོ། །དེས་ན་ཕྱག་རྒྱ་ཆེན་པོ་དང་ཚུལ་ཁྲིམས་རིན་པོ་ཆེ་གཅིག་པས་ཏེ། དེའང་གཅིག་ཚུལ་ནི། མཚུངས་པར་གཅིག ཕན་ཚུན་འབྲེལ་པར་གཅིག བྱེད་པའི་ལས་གཅིག གཤིས་སྟོང་པ་ཉིད་དུ་གཅིག་པ་དང་བཞིའོ། །མཚུངས་པར་གཅིག་པ་ཕྱག་དང་ཚུལ་གཉིས་གཅིག རྒྱ་དང་ཁྲིམས་གཉིས་གཅིག ཕན་ཚུན་འབྲེལ་བར་གཅིག་པ་ཕྱག་ཚུལ་གཉིས་རིག་ཐོག་ཏུ་གཅིག བྱེད་པའི་ལས་གཅིག་པ་ཕྱག་ཚུལ་གཉིས་ཀས་ངན་སོང་ལས་ཐར། སངས་རྒྱས་ཀྱི་གོ་འཕང་ཐོབ། གཤིས་སྟོང་པ་ཉིད་དུ་གཅིག ཕྱག་ཚུལ་གཉིས་ཀ་གཉིས་སུ་མེད་པའི་ཡེ་ཤེས་ཆོས་ཀྱི་སྐུའོ། ། སྡོམ་པ་གསུམ་གྱི་གསལ་བྱེད་དགེ་སློང་ཀུན་དགའ་ཤེས་རབ་ལ་གདམས་པ་རེ་ཞིག་རྫོགས་སོ། །མངྒལཾ།། 