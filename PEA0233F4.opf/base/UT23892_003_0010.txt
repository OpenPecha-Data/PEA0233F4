༄༅། །རྒྱལ་དབང་ཀུན་དགའ་རིན་ཆེན་གྱི་རྣམ་པར་ཐར་པ་དངོས་གྲུབ་ཀྱི་དགའ་སྟོན་ཞེས་བྱ་བ་བཞུགས་སོ།། །འདིར་ཆོས་ཀྱི་རྗེ་རིན་པོ་ཆེ་ཀུན་དགའ་རིན་ཆེན་དཔལ་བཟང་པོའི་རྣམ་པར་ཐར་པ་དངོས་གྲུབ་ཀྱི་དགའ་སྟོན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ཡིད་འཕྲོག་གཟུགས་མཛེས་ལང་ཚོའི་རྒྱན་གྱིས་སྤུད། །ཆུ་ཤེལ་མདངས་འཕྲོག་རྒྱལ་བའི་ཡུམ་ཅིག་མ། །བལྟ་བས་མི་ངོམས་དབྱངས་ཅན་ལྷ་མོ་ལ། །སྙིང་ནས་འདུད་དོ་ངག་གི་མཆོག་སྦྱིན་སྩོལ། །རབ་འབར་ཙཎྜ་ལཱི་ཡི་བྱེད་པོ་ཡིས། །སྤྱི་བོའི་ཟླ་བ་བཞུ་བའི་བདེ་བ་མཆོག །མི་འགྱུར་ཕྱག་རྒྱ་ཆེ་ལ་ལོངས་སྤྱོད་པ། །མཉམ་མེད་དྭགས་པོ་བཀའ་བརྒྱུད་ལ་ཕྱག་འཚལ། །གྲུབ་པའི་དབང་ཕྱུག་དཔལ་ལྡན་ཀླུ་སྒྲུབ་ནི། །དམིགས་མེད་སྙིང་རྗེས་སྐྱོང་བའི་ཟློས་གར་གྱིས། །བྱང་ཕྱོགས་འདི་ན་བཤེས་གཉེན་ཚུལ་འཛིན་པ། །འཇིག་རྟེན་གསུམ་གྱི་མགོན་པོ་ཞེས་གྲགས་པའི། །བརྒྱུད་པར་བཅས་པའི་ཞབས་ལ་མགོས་ཕྱག་འཚལ། །རབ་འབྱམས་གསུང་རབ་ཀུན་ལ་དབང་འབྱོར་ཞིང༌། ལེགས་བཤད་དགའ་སྟོན་ཕྲེང་བ་རིན་ཆེན་ནི། །བློ་གསལ་མགྲིན་པའི་རྒྱན་དུ་འགོད་མཁས་པ། །དཔལ་ལྡན་བཟང་པོའི་ཐུགས་མངའ་དེ་ལ་འདུད། །རྒྱ་ཆེན་བསོད་ནམས་རྟ་ལྗང་གིས་དྲངས་གོ་འཕངས་མཐོན་པོའི་མཁའ་ལ་རྒྱུ། །རྣམ་དཔྱོད་ཚ་ཟེར་བརྒྱ་ཕྲག་དང་ལྡན་ཐུབ་བསྟན་པདྨོའི་ཚལ་བརྒྱ་འབྱེད། །མི་ཤེས་རྨོངས་པའི་མཁའ་གོས་དང་བྲལ་ལོག་སྨྲའི་རྒྱུ་སྐར་ཟིལ་གནོན་པ། །བཤེས་གཉེན་ནམ་མཁའི་ནོར་བུ་མཆོག་འདི་བསྔགས་ལ་སུ་ཞིག་བཏང་སྙོམས་བྱེད། །གང་གིས་ཡོན་ཏན་བརྗོད་པའི་ཡིད་ཀྱི་མཚོ། །དད་པའི་སྤུ་ལོང་རྒྱས་པའི་དབུ་ཕྲེང་དང༌། །མཆི་མའི་རླབས་ཕྲེང་འཁྲུག་པའི་ངང་ཉིད་ནས། །ལག་པའི་ཆུ་སྐྱེས་ཐལ་མོ་ཟུང་སྦྱར་ཏེ། །དོན་བཟང་བཅུད་འཛིན་སྙན་ངག་མེ་ཏོག་ཕྲེང་བས་ཀུན་ནས་མཛེས་ལྡན་ཞིང༌། །ཡོན་ཏན་ཡལ་འདབ་བགྲང་ལས་འདས་པའི་བླ་མའི་རྣམ་ཐར་དཔག་བསམ་འདི། །ཐུབ་བསྟན་ཡོངས་འདུའི་ཚལ་དུ་སྐལ་ལྡན་འཆི་མེད་ཚོགས་ཀྱི་དགའ་སྟོན་གཞིར། །དད་པའི་ས་འཛིན་རྩེ་དེར་བློ་གྲོས་བྱེད་པོས་བསྐྲུན་ལ་བདག་ནི་སྤྲོ་བར་གྱུར། །གང་ཡང་འཇིག་རྟེན་དང་འཇིག་རྟེན་ལས་འདས་པའི་དགེ་ལེགས་ཀྱི་ནོར་བུ་ལ་དབང་འབྱོར་བ་ལ་ནི།

དགེ་བའི་གཤེས་གཉེན་གྱི་དེད་དཔོན་གྱིས་ཟིན་པ་ལ་རག་ལས་པས། དེའི་ཕྱིར་ན་དགེ་བའི་བཤེས་གཉེན་བཙལ་བ་དང༌། དེ་དག་གི་རྣམ་པར་ཐར་པ་ལ་ཡང་མོས་པར་བྱའོ། །དེ་ལ་འདིར་རྣམ་པར་དག་པའི་མཁྱེན་པ་ནི་ནམ་མཁའ་ལྟར་མཐའ་ཡས། དམིགས་པ་མེད་པའི་ཐུགས་རྗེ་ནི་ཆུ་བོའི་རྒྱུན་ལྟར་རྒྱུན་ཆད་མེད། བླ་མ་དང་དཀོན་མཆོག་གསུམ་ནི་ཅོད་པན་ལྟར་སྤྱི་གཙུག་ཏུ་འཁུར། བྱང་ཆུབ་མཆོག་ཏུ་ཐུགས་བསྐྱེད་པ་རྒྱ་ཆེ་ཞིང་ཤུགས་དྲག་པས་ནི་སྐྱེ་བོ་རྣམས་ཀྱི་རྣ་བར་གསུང་ཐོས་པ་དང༌། མཚན་ཐོས་པ་ཙམ་གྱིས་སྣང་བ་འགྱུར་ནས། དད་པའི་སྤུ་ལོང་གཡོ་བ་དང་མཆི་མ་འཁྲུག་བཞིན་པའི་ངང་ནས། བྱང་ཆུབ་ཀྱི་ས་བོན་བསྐྲུན་ཏེ་འཁོར་བ་དང་ངན་སོང་གི་འཇིགས་པ་མཐའ་དག་ལས་སྐྱོབ་ནུས་པ། འགྲོ་བ་མཐའ་དག་ལ་ནི་རྒྱུ་མེད་པར་གཅིག་ཏུ་མཉེས་བཞིན་པའི་ཆོས་ཀྱི་རྗེ་རིན་པོ་ཆེ་ཀུན་དགའ་རིན་ཆེན་དཔལ་བཟང་པོ་ཞེས་ཡོངས་སུ་གྲགས་པ་འདི་ནི། སྔོན་རྣམས་སུ་བསོད་ནམས་དང་ཡེ་ཤེས་ཀྱི་ཚོགས་མངའ་འབྱོར་བས་གོ་འཕངས་མཐོན་པོ་ལ་གནས་ཀྱང༌། ཞིང་འདིར་རང་ཅག་རྣམས་དང་འགྲོ་བ་རིགས་མཐུན་པར། སྐུ་སྐྱེ་བ་བཞེས་པའི་ཚུལ་བསྟན་པའི་རྣམ་པར་ཐར་པ་ཅུང་ཟད་ཅིག་བརྗོད་པ་ནི། འབྲི་གུང་ཆོས་ཀྱི་རྗེ་འཇིག་རྟེན་གསུམ་མགོན་ཞེས་ཉི་མ་དང་ཟླ་བ་ལྟར་མཚན་ཡོངས་སུ་གྲགས་པ་དེ་ཉིད། སྐུ་ཆོས་ཀྱི་དབྱིངས་སུ་སྙོམས་པར་བཞུགས་ནས་ལོ་ཉིས་བརྒྱ་དང་དགུ་འདས་པ། མྱོས་བྱེད་ཅེས་པ་ཤིང་མོ་ལུག་གི་ལོ་ལ། སླར་ཡང་རིན་པོ་ཆེ་འདི་ཉིད་ཡབ་འབྲི་གུང་སྐྱུ་རའི་རིགས་སུ་འཁྲུངས་པ། རིགས་དང་རུས་དང་ཆོ་འབྲང་དང་མངོན་པར་རྫོགས་པའི་ཡོན་ཏན་དུ་མའི་བདག་ཉིད་ཅན། ཆོས་ཀྱི་རྗེ་རིན་པོ་ཆེ་རིན་ཆེན་ཆོས་ཀྱི་རྒྱལ་མཚན་པ་དང༌། ཡུམ་བསྟན་པ་སྟོབས་ཀྱིས་འཛིན་པ། ཡར་དཀོན་མཆོག་མཆོད་པའི་དད་པ་དང༌། བར་དུ་མངའ་འབངས་ཆོས་ལ་སྦྱོར་བའི་ངང་ཚུལ་ཅན། བདག་མོ་རིན་ཆེན་སྒྲོན་མ་ཞེས་པ་གཉིས་ཀྱི་སྲས་སུ།

ཡུལ་གྱི་དགེ་མཚན་དུ་མས་ཉེ་བར་བརྒྱན་པའི་སྒྲུ་བཀྲ་ཤིས་སྟེང་ཁ་ཞེས་པར་འཁྲུངས་སོ། །དེ་ཡང་ཡུམ་གྱི་ལྷུམས་སུ་ཞུགས་པའི་ཚེ། ཡུམ་ལུས་སེམས་བདེ་བ་དང༌། རྨི་ལམ་དུའང་ནམ་མཁའ་ལ་འགྲོ་བ་དང༌། ཉི་མ་ཤར་བ་དང༌། དུང་ཕྱོགས་བཞིར་བུས་པའི་སྒྲ་ཆེན་པོ་བྱུང་བ་ལ་སོགས་པའི་མནལ་ལམ་དང༌། བལྟམས་པའི་ཚེ་དགུན་མེ་ཏོག་རྒྱས་པ་ལ་སོགས་པའི་ལྟས་ཁྱད་པར་ཅན་བྱུང་ཞེས་ཀྱང་ཐོས་སོ། །ཕུན་ཚོགས་རིགས་རུས་ཆུ་ཤེལ་དཀར་པོ་ལས། །མཚན་བཟང་དཔལ་གྱི་འོད་དཀར་དྲྭ་བ་ཅན། །གངས་ཅན་མཁའ་དབྱིངས་མཛེས་མས་ཐོབ་གྱུར་པས། །སྐལ་བཟང་རྒྱུ་སྐར་མགོན་དང་བཅས་པར་གྱུར། །དེ་ཡང་སྐུ་བལྟམས་པའི་ཚེ་དབུ་གདུགས་ལྟ་བུ་དང༌། དཔྲལ་བའི་དབྱེས་ཆེ་ཞིང་ཤངས་ཀྱི་གཟེངས་མཐོ་བ། སྙན་ཤལ་རིང་དུ་འཕྱང་ཞིང༌། ཡན་ལག་དང་ཉིང་ལག་རྒྱས་ལ་སྐུ་སྐབས་ཕྱེད་པ། དབང་པོ་ཡོངས་སུ་གསལ་ཞིང་པགས་པའི་མདོག་ནི་མེ་ཏོག་ཀུ་མུད་ཏ་ལྟར་དཀར་ལ་དམར་བའི་མདངས་ཆགས་པ། འཇིག་རྟེན་པའི་སྐྱེ་བོ་གཞན་དང་མི་མཐུན་པའི་མཚན་གྱི་དཔལ་གྱིས་ཉེ་བར་མཛེས་པའི་ཀུན་གྱི་མིག་གི་བདུད་རྩི་ཞིག་བཙས་སོ། །དེ་དང་ལྷན་ཅིག་ཏུ་གངས་ཅན་གྱི་འཛིན་མའི་ཁྱོན་མཐའ་དག་ཀྱང༌། ནོར་བུ་རིན་པོ་ཆེའི་ཅོད་པན་བླངས་པ་ལྟར་གྱུར་ཏོ། །དེ་ལ་འདི་ལྟར། གདུགས་ལྟར་འཁྱིལ་ལེགས་རབ་མཛེས་དབུ་ནི་མཐོན་མཐིང་ལྕང་ལོ་རབ་ཏུ་འཁྱིལ། །མཛེས་སྡུག་ཨུཏྤལ་སྔོན་པོའི་མིག་ཅན་སྨིན་དཀྱུས་རིང་པོའི་ཟུར་མིག་མདས། །ཟླ་བོའི་ཡིད་ཀྱི་བརྟན་པ་ཉམས་བྱེད་ཐུབ་པ་རྣམས་ཀྱང་གཡོ་བྱེད་ན། །བྱེད་པོའི་ཡིད་ཀྱི་སྤྲུལ་པ་དང་མཚུངས་མཚུངས་བྲལ་ཚེམས་དཀར་ཟླ་བ་ཅན། །རིམ་པར་འཚམ་པའི་ཤངས་ཀྱི་གཟེངས་མཐོ་མཐོ་དམན་མཉམ་པའི་ཁུར་ཚོས་མཛེས། །མཛེས་སྡུག་མཆུ་ནི་བིམ་པ་ལྟར་དམར་དམར་བའི་སྙན་ཤལ་རིང་པོ་འཆང༌། །དུང་དཀར་འཁྱིལ་འདྲའི་མགུལ་བ་རབ་མཛེས་མཛེས་ཀུན་གཅིག་བསྡུས་ཁྱོད་གཅིག་པུ། །མདོག་ལེགས་མདངས་བཀྲའི་གཞོན་ནུ་དེ། །རབ་མཛེས་མིག་གི་བདུད་རྩི་དང༌། །ཤིས་བརྗོད་དག་གི་དཔལ་སྟེར་བ། །དཔལ་ལྡན་ས་ཡི་ཐིག་ལེར་གྱུར། །དེ་ཡང་གཞོན་ནུ་དེ་ཉིད་ནི་བྱིས་པའི་གནས་སྐབས་ནས་སྔོན་གྱི་བག་ཆགས་ཀྱི་སྟོབས་ཀྱིས།

བྱིས་པ་རྒུད་པ་ཐམས་ཅད་ལས་ཡང་དག་པར་འདས་ཞིང༌། བག་མེད་པར་རྩེ་བ་ལས་ནི་ངང་གིས་ལོག ཉེས་པར་སྤྱོད་པ་ལས་ནི་རང་བཞིན་གྱིས་བསྡམས། ཀུན་ལ་སྙན་པར་སྨྲ་ཞིང་མགོན་མེད་པ་རྣམས་ལ་ལྷག་པར་བརྩེ་བ་དང༌། དྲང་ཞིང་དེས་པ་བདེན་པར་སྨྲ་ཞིང་རྒན་པོའི་སྤྱོད་ཚུལ་ཅན། བློ་གྲོས་དཔག་པར་དཀའ་ཞིང་དམ་པའི་ཆོས་ལ་ངང་གིས་མོས་པ་དང༌། ཡི་གེ་བྲི་ཀློག་སོགས་ཀྱང་བརྡ་བསྟན་པ་ཙམ་གྱིས་ཐོགས་མེད་དུ་མཁྱེན་པ་སོགས་ངོ་མཚར་བའི་མཚན་མ་དུ་མས་ལྷག་པར་གཏམས་པར་གྱུར་ཏོ། །དྲི་ཡི་བཞོན་པས་གོ་སྐབས་ཕྱེ་བ་ཡི། །ཆུ་འཛིན་ལས་ཐོན་སྐུ་མུད་གཉེན་གཅིག་བཞིན། །མངལ་གྱི་ཁྲོད་ནས་ཡིད་འཕྲོག་གཞོན་ནུའི་སྐུ། །མཚན་བཟང་ཆ་ཤས་ཡོངས་སུ་རྫོགས་པར་འཁྲུངས། །བྱིས་པའི་རྒུད་པའི་མུན་པ་བཅོམ་པ་དང༌། །དད་དང་བྱམས་བརྩེ་རྣམ་དཔྱོད་དགེ་བའི་བློས། །འོད་དཀར་ཉིད་དང་ངང་གིས་ལྡན་གྱུར་པས། །ཐུབ་པའི་གདུང་འཚོབ་ཟླ་བ་གཞོན་ནུ་ཡིན། །དེ་ཡང་སྐུ་གཞོན་ནུ་ཉིད་ནས་རང་གི་ཡི་དམ་གྱི་ལྷ་དང་ཆོས་སྐྱོང་སོགས་ཀྱི་བསྙེན་སྒྲུབ་ལ་བརྩོན་པ་དང༌། གསུང་རབ་ཇི་ལྟ་བུ་ཞིག་ཡིན་ཡང་གཟིགས་པ་ཙམ་གྱིས་དོན་ཐོགས་མེད་དུ་མཁྱེན་པ་སོགས་གང་ལ་ཡང་ཐོགས་པ་མེད་པའི་སྤོབས་པ་དང་ལྡན་པའི་རྣམ་པར་དཔྱོད་པའི་བློ་གྲོས་དང་ལྡན་པར་གྱུར་ཏོ། །སྙིང་རྗེ་ཆེ་ལ་རིང་ནས་གོམས་པའི་ཡིད། །སྙིང་པོ་མེད་པའི་ཁྱིམ་ལ་དགའ་མི་འགྱུར། །མང་ཐོས་བག་ཆགས་སེམས་ལ་ཞུགས་རྣམས་ཀྱིས། །མང་པོའི་ཤེས་བྱ་ཤེས་པར་དཀའ་བ་མིན། །བྱིས་པ་གཞོན་ནུ་སྐྱེས་ཙམ་ནས། །ནུ་ཞོ་ལེན་ལ་འཇུག་པ་ལྟར། །སྔོན་གོམས་དབང་གིས་ལེགས་བཤད་ལ། །གང་ཐུགས་སྲེད་པ་ངང་གིས་འཕེལ། །དེ་ཡང་འདི་སྙམ་དུ་དགོངས་ཏེ་ཁྱིམ་ན་གནས་པ་ནི། བག་མེད་པ་དང་ཉེས་པ་དུ་མའི་འབྱུང་ཁུངས་སུ་གྱུར་པ་དང༌། རབ་ཏུ་བྱུང་བ་དག་ནི་ཉེས་པ་དེ་དག་ལས་ལོག་པར་གཟིགས་ནས་སངས་རྒྱས་བཅོམ་ལྡན་འདས་ཀྱི་རྗེས་སུ་སློབ་པ་ལ་སྤྲོ་བ་ལྷག་པར་སྐྱེས་ཏེ།

དགུང་ལོ་བཅུ་བདུན་པ་ལ། ཆོས་ལུང་ཚོགས་པའི་མཁན་རྒྱུད། མཁན་པོ་ཀུན་དགའ་བློ་གྲོས་པ་དང༌། སློབ་དཔོན་ཀ་བཅུ་འཛིན་པ་བློ་གྲོས་བརྟན་པ། དུས་སྒོ་བརྗོད་པ་གནས་བརྟན་འདུལ་བ་འཛིན་པ་བློ་གྲོས་དཔལ་བཟང་པ། རོགས་དན་བྱེད་པ་ཀ་བཅུ་བ་ཚུལ་ཁྲིམས་དཔལ་འབྱོར་བ་ལ་སོགས་པ། དགེ་སློང་བཅུ་དགུའི་དབུས་སུ། རབ་བྱུང་གཞིའི་སྐབས་ནས་དུས་ཚིགས་ལྔར་གསུངས་པ་དང༌། ཁྲུམས་ཀྱི་ཟླ་བ་ལ་ལོ་མགོར་འཛིན་པ་དང་བསྟུན་པའི་ལུགས་ཀྱི། འགལ་བྱེད་ཅེས་པ་ལྕགས་མོ་ཕག་གི་ལོའི་དཔྱིད་ཟླ་གཉིས་པ། དེ་ལ་མར་ངོ་དང༌། ཡར་ངོ་གཉིས་ལས་ཡར་ངོའི་ཚེས་བཅུའི་སྔ་དྲོ་གྲིབ་ཚོད་རྐང་པ་གཉིས་ཀྱི་དུས་སུ། དཔལ་འབྲི་གུང་མཐིལ་གྱི་འདབས་མཚེའུ་ཁ་གཟིམ་ཁང་གི་འཕྲུལ་དགའ་གོང་མར་དགེ་ཚུལ་གྱི་དངོས་པོར་བསྒྲུབས་སོ། །འདིར་སྨྲས་པ། རིང་ནས་མོས་པའི་རང་གི་འདོད་པའི་དོན། །གྲུབ་པར་མཐོང་ཚེ་གཞོན་ནུའི་བཞིན་གྱི་མདངས། །ཟླ་ཟེར་འཐུངས་པའི་སྐུ་མུད་ཏ་ཚལ་བཞིན། །འཛུམ་དཀར་འོད་ཀྱི་ལྷ་མེར་བྱས་པར་གྱུར། །རྣམ་ཤེས་ཆུ་ཤེལ་སྤོང་སེམས་ཚོན་གྱིས་བྲན། །ཕྱག་གི་ཆུ་སྐྱེས་ལྷུང་བཟེད་བུང་བས་མཛེས། །སྐུ་ཡི་ལྷུན་པོ་དམར་སེར་བླ་གོས་ཀྱིས། །མཚམས་སྤྲིན་གཞོན་ནུས་ཡོངས་སུ་ཁེབས་པར་གྱུར། །རྒྱལ་སྲས་གཞོན་ནུ་སྙིང་རྗེའི་ཟླ་བ་དེ། །ཐུན་མཚམས་ངུར་སྨྲིག་གོས་བཟང་འཛིན་གྱུར་པ། །དེ་ཡི་མོད་ལ་ཁྱིམ་གྱི་བསྐྱེད་ཚལ་དུ། །འདོད་པའི་ཀུ་མུད་ལ་ཆགས་རྩེ་དགའ་བཏང༌། །ཞེས་སོ། །དེ་ལ་སྤྱིར་བོད་ཀྱི་མཁན་བརྒྱུད་ནི། གཞི་ཐམས་ཅད་ཡོད་པར་སྨྲ་བ་ཡིན་ལ། དེ་ལ་ཡང་མཁན་ཆེན་ཞི་བ་འཚོ་ནས་བརྒྱུད་པའི་རྙིང་མ་ལུགས་དང༌། པཎ་ཆེན་ཤཱཀྱ་ཤྲཱི་བྷ་དྲ་ནས་བརྒྱུད་པའི་གསར་མ་ལུགས་གཉིས་ལས། རིན་པོ་ཆེ་འདིས་ནི། པཎ་ཆེན་གྱི་བརྒྱུད་པ་ལས་ཐོབ་པ་ཡིན་ལ། པཎ་ཆེན་ཤཱཀྱ་ཤྲཱི་དེ་ཡང༌། སངས་རྒྱས་བཅོམ་ལྡན་འདས་མྱ་ངན་ལས་འདས་ནས་ལོ་སྟོང་དགུ་བརྒྱ་འདས་པའི་ས་མོ་སྦྲུལ་གྱི་ལོ་ལ་ཁྲི་ལྡན་དུ་འཁྲུངས།

དགུང་ལོ་ང་དྲུག་བཞེས་པའི་དུས། འཁོར་པཎྜི་ཏ་དགུ་དང་བཅས་པ། ཁྲོ་ཕུ་ལོ་ཙཱ་བ་བྱམས་པ་དཔལ་གྱིས་བོད་དུ་སྤྱན་དྲངས་ཁྲོ་ཕུའི་གཙུག་ལག་ཁང་བཞེངས་པའི་ས་ཆོག་ཞུས། དེ་ནས་གཞུ་སྙེ་མོ་ནས་རྒྱུད་དེ་མཚུར་ཕུ། བསམ་ཡས་སྲིན་པོ་རི། པུ་ཀུ་ངོ༌། སོལ་ནག་ཐང་ཆེན། དེ་ནས་རྭ་སྒྲེང་དང༌། རྒྱ་མ་རིན་ཆེན་སྒང་སོགས་སུ་བཞུགས་ནས་ཕྲིན་ལས་རྒྱ་ཆེར་བསྐྱངས། ཆུ་ཕོ་སྤྲེའུ་ལ་ཁྲོ་ཕུའི་རབ་གནས་མཛད། མདོར་ན་དབུས་གཙང་དུ་ལོ་བརྒྱད། མངའ་རིས་སུ་ལོ་གཉིས་བཞུགས་ནས། སླར་ཁ་ཆེར་བྱོན། དགུང་ལོ་དོན་བདུན་བཞེས་པ་ཤིང་མོ་བྱའི་ལོ་སྣྲོན་གྱི་ཟླ་བའི་ཚེས་བཅོ་ལྔ་ལ། ཁ་ཆེ་སྒྲོལ་མའི་ལྷ་ཁང་དུ་སྐུ་གཤེགས། སྐུ་གཤེགས་ནས་ས་ཕོ་སྟག་འདི་ཡན་ལ་ལོ་ཉིས་བརྒྱ་དང་གོ་གཉིས་སོང༌། པཎ་ཆེན་གྱི་བོད་དུ་ས་སྐྱ་པཎྜི་ཏ་ལ་སོགས་པའི་མཁས་པ་མང་པོ་དང༌། ཁྱད་པར་དུ་རྡོ་རྗེ་དཔལ་དང༌། བྱང་ཆུབ་དཔལ་གཉིས་ཀྱིས་བསྙེན་པར་རྫོགས་པ་ཞུས། དེ་གཉིས་ལས་གྱེས་ནས་བོད་དུ་ཇོ་བསྟན་སྡེ་བཞིར་གྲགས་པ་བྱུང་ལ། དེ་ཡང་རིན་པོ་ཆེ་འདིའི་མཁན་བརྒྱུད་ནི། ཆོས་ལུང་པའི་མཁན་བརྒྱུད་ཡིན་ཞིང༌། དེའི་རིམ་པ་ནི་བཅོམ་ལྡན་འདས་ཤཱཀྱ་ཐུབ་པ། ཤཱ་རིའི་བུ། སྲས་སྒྲ་གཅན་འཛིན། བྲམ་ཟེ་སྒྲ་གཅན་འཛིན། ཀླུ་སྒྲུབ། གུ་མ་ཏི། རཏྣ་མི་ཏྲ། དྷརྨ་པ་ལ། གུ་ཎ་པ་ཏི། ཆོས་ཀྱི་ཕྲེང་བ། འབྱུང་གནས་སྦས་པ། པཎ་ཆེན་ཤཱཀྱ་ཤྲི་བྷ་དྲ། ལྷོ་བྲག་པ་བྱང་ཆུབ་དཔལ། མཁན་ཆེན་བདེ་བ་དཔལ་བཟང་པོ། མཁན་ཆེན་བསོད་ནམས་གྲགས། མཁན་ཆེན་གྲགས་པ་བཤེས་གཉེན། མཁན་ཆེན་ཟླ་བ་བློ་གྲོས་པ། མཁན་པོ་ཀུན་དགའ་བློ་གྲོས་པ། དེ་ལ་རིན་པོ་ཆེ་འདི་པས་མཁན་པོ་ཞུས་སོ། །རྣམ་དཔྱོད་བློ་ཡི་རིན་ཆེན་བུམ་པ་ནི། །ཚངས་སྤྱོད་ཚུལ་ཁྲིམས་བདུད་རྩིས་ལེགས་གཏམས་ཏེ། །གངས་ཅན་འཆལ་ཚུལ་དྲི་མ་འཁྲུད་པ་དང༌། །ཁྲེལ་ཡོད་བདུད་རྩིས་ཡིད་ནི་བརླན་པར་བྱས། །དེ་ནས་འབྲི་གུང་པའི་ཆོས་ཀྱི་རྒྱལ་སྲིད་ལ་མངའ་བསྒྱུར་བའི་སླད་དུ།

གཟའ་སྐར་ཚེས་གྲངས་འཕྲོད་སྦྱོར་བཟང་པོ་ལ་ཁྲི་ཐོག་ཏུ་ཕེབས་ཏེ། སྒྲུབ་བརྒྱུད་ཀྱི་བསྟན་པའི་བདག་པོ་མངའ་གསོལ་ཏེ། ལོག་སྨྲའི་ཝ་སྐྱེས་ཟིལ་གནོན་གདོང་ལྔའི་ཁྲི། །ཟབ་ཅིང་རྒྱ་ཆེའི་ཆོས་སྒྲ་སྒྲོག་པའི་གཞིར། །དུལ་བའི་སྤྱོད་པས་ཡིད་འཕྲོག་དེ་འཛེགས་ཏེ། །ཀུན་གྱིས་བཀུར་ཞིང་བལྟ་བའི་འོས་སུ་གྱུར། །དེ་ནས་དགུང་ལོ་ཉེར་བཞི་བཞེས་པའི་དུས་ཀྱི། ས་ཕོ་རྟ་ལ་རིན་སྤུངས་པས་དབུས་ལ་མངའ་བསྒྱུར། དགུང་ལོ་ཉེར་ལྔ་བཞེས་པ་ས་མོ་ལུག་ལ། མིའི་དབང་པོ་དོན་ཡོད་རྡོ་རྗེས་ཆོས་འཁོར་ལྷ་སར་སྤྱན་དྲངས་ཏེ། བསྙེན་བཀུར་ཞབས་ཏོག་འབུལ་སྣོད་རྒྱ་ཆེན་པོ་མཛད། རིན་པོ་ཆེ་འདི་བས་ཀྱང༌། ཇོ་བོ་རིན་པོ་ཆེ་རྣམ་གཉིས་ཀྱི་དྲུང་དུ། མཆོད་པ་རྒྱ་ཆེན་པོ་དང༌། འཕྲལ་དང་ཡུན་དུ་བདེ་བའི་སྨོན་ལམ་རྒྱ་ཆེན་མཛད་པ་དང༌། སྐྱེ་བོའི་ཚོགས་མཐའ་ཡས་པ་ལ། ལེགས་པར་བཤད་པ་རྒྱ་ཆེན་པོ་འདོམས་པར་མཛད་དེ། ལྷས་མེ་ཏོག་གི་ཆར་འབེབས་པ་ལ་སོགས་པའི་ངོ་མཚར་བའི་ལྟས་དུ་མ་བྱུང་བ་ཀུན་གྱིས་མཐོང་བ་དང༌། ཞལ་མཐོང་བ་དང་གསུང་ཐོས་པ་ཙམ་གྱིས། དད་པའི་སྤུ་ལོང་གཡོ་བར་བྱེད་ཅིང༌། སྙན་པའི་གྲགས་པས་ཕྱོགས་ཀུན་ཏུ་ཁྱབ་པར་གྱུར་ཏོ། །རིགས་རུས་ལོངས་སྤྱོད་ཀྱིས་དྲེགས་ཆེན་པོ་འགས། ཞབས་པད་སྤྱི་གཙུག་རྒྱན་དུ་བྱས་ནའང༌། །ཁེངས་དང་ང་རྒྱལ་རློམས་པའི་དྲི་མ་གང༌། །རིང་དུ་དོར་ནས་དུལ་བའི་ཚུལ་ལ་གནས། །དེ་ནས་དགུང་ལོ་སོ་ལྔ་པ་ས་མོ་སྦྲུལ་གྱི་ལོ་ལ། སྔར་གྱི་མཁན་སློབ་དང༌། ཁ་བསྐོང་དུ་འོས་པ་གྲངས་ཚང་བའི་དགེ་འདུན་གྱི་དབུས་སུ། དགེ་སློང་གི་སྡོམ་པ་ཡང་དག་པར་བཞེས་ཏེ། ལྷག་པ་ཚུལ་ཁྲིམས་ཀྱི་བསླབ་པ་ཡོངས་སུ་རྫོགས་པའི་ལྷའི་ཆུ་བོས་ཐུགས་ཀྱི་བུམ་བཟང་ཉེ་བར་གཏམས་ཞིང༌། ལྷ་དང་བཅས་པའི་འཇིག་རྟེན་ཀུན་གྱི་ཡོན་གནས་གཅིག་པུར་གྱུར་ཏོ། །བརྟུལ་ཞུགས་ཡོངས་རྫོགས་དགེ་སློང་གི་བརྟུལ་ཞུགས་པའི་གཙོ་བོར་གྱུར། དེ་ཚེ་ཐུབ་དབང་སྤྱོད་ཚུལ་ལ། །དེ་ནི་འགྲན་པ་བཞིན་དུ་གྱུར། །ཐུབ་དབང་གསུང་གི་བཅས་མཚམས་ལས། །འགལ་བའི་ཉེས་པ་ཆ་ཙམ་ཡང༌། །འབྱུང་བའི་གོ་སྐབས་ག་ལ་ཡོད། །རྨི་ལམ་དུ་ཡང་འཆལ་ཁྲིམས་སྤངས། །དེ་ཡང་སྙིགས་མའི་དུས་འདིར་སྒྲུབ་བརྒྱུད་ཀྱི་བསྟན་པ་དར་ཞིང་རྒྱས་པའི་སླད་དུ།

གདན་ས་ཆེན་པོ་འབྲི་གུང་དཔལ་གྱི་ནགས་ཁྲོད་དུ། སྔོན་མེད་པའི་སྒྲུབ་པའི་སྡེ་ཆེན་པོ་གསར་དུ་འཛུགས་པ་མཛད་དེ། དེ་དག་གི་དགེ་འདུན་ཁ་ཅིག་ནི། ཚེ་དང་སྒྲུབ་པ་སྙོམས་པའི་བརྟུལ་ཞུགས་ལ་འགོད་པ་དང༌། གཞན་དག་ཀྱང་ལོ་གསུམ་ལ་སོགས་པའི་མཚམས་ཀྱི་བཅད་རྒྱ་ལ་འཇུག་པར་མཛད་ཏེ། གཙོ་བོར་གཏུམ་མོའི་རྣལ་འབྱོར་ལ་གནད་དུ་བསྣུན་པས་ཚེ་གཅིག་ལ་རྡོ་རྗེ་འཆང་གི་སར་བགྲོད་པར་བྱེད་པའི་རྣལ་འབྱོར་བླ་ན་མེད་པའི་རྫོགས་རིམ། ཟབ་ལམ་ནཱ་རོ་ཆོས་དྲུག་ཏུ་གྲགས་པ་དང༌། སེམས་སྐྱེ་མེད་དུ་ངོ་སྤྲོད་པ་ཕྱག་རྒྱ་ཆེན་པོ་ལ་སོགས་པའི་གདམས་པ་ཟབ་མོ་རྣམས་གནང་སྟེ། ཐམས་ཅད་ཀྱང་སྒྲུབ་པ་བསམ་གཏན་གྱི་འཁོར་ལོ་ལ་རྒྱུན་དུ་འཇུག་པར་མཛད་ཅིང༌། དེ་དག་གི་མཐུན་རྐྱེན་འཚོ་བའི་ཡོ་བྱད་ཐམས་ཅད་ཀྱང༌། ཕོངས་པ་མེད་པར་གནང་བར་མཛད་དོ། །དབྱར་ཆོས་ཀྱི་དུས་སུ་ལོ་རེ་བཞིན་དུ་མཚམས་ལ་མི་གནས་པའི་སྒྲུབ་སྡེ་བ་རྣམས་དང༌། བདག་ཉིད་ཆེན་པོ་འདིའི་སྙན་པའི་གྲགས་པས་ཡིད་དྲངས་ཏེ། ཕྱོགས་ནས་ཕྱོགས་རིས་མེད་པར། དགེ་བའི་བཤེས་གཉེན་དང༌། དགེ་འདུན་དུ་མ་འདུས་པའི་ཆོས་ཉན་བརྒྱ་ཕྲག་དུ་མ་འབྱུང་བ་རྣམས་ལ། ཉིན་རེ་བཞིན་དུ་མང་ཇའི་ཚུལ་འཛུགས་པ་དང༌། གང་ལ་གང་འཚམ་པའི་ལེགས་པར་བཤད་པའི་དགའ་སྟོན་གྱིས་ཐམས་ཅད་ཀྱི་ཡིད་ཚིམ་ཞིང་དད་པའི་ལུས་བརྟས་པར་བྱེད་པ་དང༌། གདུལ་བྱ་རྣམས་ཀྱི་རྒྱུད་ལ་ཐར་པའི་ས་བོན་བསྐྲུན་པར་མཛད་དོ། །གཞན་ཡང་དུས་ཐམས་ཅད་དུ་ཆོས་ཉན་པ་རྣམས་ལ། བརྩེ་བའི་བདག་ཉིད་སྐྱོ་ངལ་སྤངས་ལ་བསྟེན་ཞེས་པ་དང་མཐུན་པར། ཆོས་གསུང་བ་ལ་སྐྱོ་བ་དང༌། ངལ་བ་མི་མངའ་ཞིང་བྱ་བ་ངན་ཞེན་གྱི་ལེ་ལོ་རིང་དུ་དོར་ཏེ། དགའ་བ་དང༌། དང་བ་དང༌། སྤྲོ་བའི་སྒོ་ནས་ཆོས་འདོམས་པ་ཁོ་ནས་དུས་འདའ་བར་མཛད་ཅིང༌། དེ་ཡང་ཀུན་གྱིས་བཀུར་བའི་རིགས་ཕུན་སུམ་ཚོགས་པར་འཁྲུངས་ནའང༌། ཁེངས་པ་དང་དྲེགས་པ་དང༌། ང་རྒྱལ་གྱི་དྲི་ཙམ་ཡང་མི་མངའ་བས་དུལ་ཞིང་ཞི་བའི་ངང་ཚུལ་ཅན་གྱིས།

ཕྱོགས་ནས་དད་པས་འདུས་པའི་བྱ་བྲལ་སོགས་ཇི་ལྟ་བུ་ཞིག་ལའང༌། གང་ལ་གང་འཚམ་པའི་གསུང་གིས། དེས་པར་སྨྲ་བས་སོ་སོའི་ཡིད་ཚིམ་པར་མཛད་པ་སོགས་ངོ་མཚར་བའི་མཛད་པ་འདི་དག་ནི། དམ་པ་འདིའི་རྨད་དུ་བྱུང་བའི་རྣམ་པར་ཐར་པ་ཡིན་ནོ། །ཞེས་བློ་ལྡན་གཟུ་བོར་གནས་པ་རྣམས་ཀྱིས་གཏམ་དུ་བྱ་བ་དག་ཡིན་ནོ། །བདག་ཅག་གི་ཆོས་ཀྱི་རྗེ་རིན་པོ་ཆེ་འདི་ནི། སྔོན་རྒྱལ་བའི་གསུང་རབ་ལ་སྦྱངས་པ་མི་དམན་པའི་སྟོབས་ཀྱིས། སྐུ་ཚེ་འདིར་གསུང་རབ་ཇི་ལྟ་བུ་ཞིག་ཡིན་ཡང༌། གཟིགས་པ་ཙམ་གྱིས་དོན་ཐོགས་མེད་དུ་མཁྱེན་པ་དང༌། གཞན་ལ་འདོམས་པ་ལའང༌། བག་ཚ་བ་དང༌། ཐོགས་པ་མི་མངའ་ཞིང༌། སྤོབས་པ་མི་ཟད་པའི་སྒོ་ནས། དཔེ་དོན་དང༌། ལུང་རིགས་དུ་མ་དང་བཅས་ཏེ་སྟོན་པར་མཛད་པས་གདུལ་བྱའི་བློ་གྲོས་ཀྱི་པདྨོ་རྒྱས་པར་བྱེད་ནུས་སོ། །མཁས་མང་དབུས་ན་ཡོན་ཏན་གཏེར་ཆེན་གང༌། །རབ་བརྗིད་སེང་གེའི་ཁྲི་ལ་སེང་གེ་བཞིན། །ཞུམ་མེད་ཐུགས་དང་ཚངས་དབྱངས་ང་རོ་ཡིས། །ཀུན་གྱི་རྣ་བའི་དགའ་སྟོན་འགྱེད་པར་མཛད། །དེ་ཚེ་ཐུབ་བསྟན་པདྨོའི་ཚལ་རབ་རྒྱས། །རིམ་གཉིས་སྦྲང་རྩིས་སྐལ་བཟང་བུང་བ་ཚིམ། །སྐྱེ་དགུ་ཕན་བདེ་དགེ་བའི་ལོ་ཐོག་རྒྱས། །བོད་ཡུལ་རྨོངས་པའི་དྲི་མ་སངས་པར་མཛད། །འོད་སྟོང་ལྡན་པས་འཚོ་བའི་པདྨོ་དང༌། །རྒྱུ་སྐར་བདག་པོ་རྒྱས་པའི་ཀུན་ད་བཞིན། །དམ་པའི་མགོན་གྱིས་བསྐྱངས་པའི་བུ་སློབ་ཚོགས། །དབྱར་དུས་ཆུ་བོ་བཞིན་དུ་རྒྱས་པར་གྱུར། །དེ་ཡང་བྱི་བའི་ལོ་དང་གླང་ལོའི་འབྲི་གདན་གྱི་སྡེ་གཟར་གྱི་དུས་སུ་ཡང༌། དམ་པ་འདི་ནི་ཐུགས་དམ་གཏོར་བཟློག་སོགས་དང༌། གང་ལ་ཡང་བག་ཚ་བ་མེད་པའི་ཐུགས་དམ་ཟབ་མོའི་ཏིང་ངེ་འཛིན་ལ་བཞུགས་ཞིང༌། དེའི་སྟོབས་ཀྱིས་ཕྱི་རོལ་གྱི་ཉེ་བར་འཚེ་བ་རྣམས་ཀྱིས་ཀྱང་གླགས་རྙེད་པར་མ་གྱུར་པས། སྙན་པའི་གྲགས་པ་ཚངས་པའི་འཇིག་རྟེན་གྱི་བར་དུ་གྲགས་པར་གྱུར་པ་ཡང་རྣལ་འབྱོར་གྱི་དབང་ཕྱུག་རིན་པོ་ཆེ་འདི་ཉིད་ཀྱི་ཐུགས་རྗེའི་ཤུགས་ཡིན་པར་གོར་མ་ཆག་གོ། །ཉིན་ཞག་ཕྲུགས་གཅིག་ལའང་སྐུ་ཚེའི་བར་ཆད་བཟློག་པའི་ཐུགས་དམ་གྱི་རིམ་པ།

ཡི་དམ་དང་ཆོས་སྐྱོང་གི་བསྙེན་སྒྲུབ་གྱི་རིམ་པ། ཐུགས་དམ་གཏོར་མའི་རིམ་པ། ཆོས་དྲུག་དང༌། ཕྱག་ཆེན་ལ་སོགས་པའི་ཟབ་གནད་མང་པོའི་ཐུགས་དམ་གྱི་རིམ་པ། གཞན་ཡང་ཕྱག་དཔེ་གཟིགས་པ་དང༌། ཆོས་གསུང་བ་སོགས་རྣམ་པར་དཀར་བའི་མཛད་འཕྲིན་ཁོ་ནས་དུས་འདའ་ཞིང༌། འཇིག་རྟེན་འདི་སྣང་ནི་མིང་གི་ལྷག་མ་ཙམ་དུ་མཛད་དོ། །ནང་དུ་ཐུགས་དམ་ཟབ་མོའི་རྟོགས་པ་མངའ་བའི་སྟོབས་ཀྱིས། ཕྱི་རོལ་དུ་ནང་མཆོད་བྱིན་གྱིས་བརླབས་པ་ན། དངོས་སུ་ཁོལ་བ་འབྱུང་བ་དང༌། ཡེ་ཤེས་ཀྱི་མགོན་པོ་ཕྱག་བཞི་པ་དང༌། ཨ་ཕྱི་སྣ་ནམ་གཟའ་ཆོས་ཀྱི་སྒྲོན་མ་གཉིས་ཀྱིས་ནི། བཀའ་ཉན་ཅིང་ཕྲིན་ལས་སྒྲུབ་པ་དང༌། དངོས་དང་ཉམས་སྣང་ཅི་རིགས་པར་ལུང་སྟོན་པ་ཞིག་ཡིན་པར་ཡང་གྲགས་སོ། །ཡོན་ཏན་ལུང་རྟོགས་ག་བུར་རྒྱུན། །སྙིང་ལ་རེག་པས་བཀའ་སྲུང་ཚོགས། །ཡིད་ནི་ཤིང་བལ་ལྟ་བུར་གཡོ། །དམ་པའི་མདུན་སར་ཡང་ཡང་ལྷགས། །གང་གི་རྣམ་དཀར་ཕྲིན་ལས་ནི། །སྒྲུབ་ལ་སྐད་ཅིག་མི་གཡེལ་བའི། །ཆོས་སྐྱོང་སྲུང་མ་འདི་དག་གིས། །མཚན་ནི་དོན་དང་ལྡན་པར་གྱུར། །དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པའི་ཆོས་ཀྱི་རྗེ་རིན་པོ་འདིས་ནི། སྐུ་གསུང་ཐུགས་ཀྱི་རྟེན་བཞེངས་པའི་ཕྱག་རྗེས་ཀྱང་རྒྱ་ཤིན་ཏུ་ཆེ་སྟེ། སྐུའི་རྟེན་དུ་མ་དང༌། གསུང་གི་རྟེན་བོད་དུ་འགྱུར་རོ་ཅོག་གི་བཀའ་དང་བསྟན་བཅོས་ཐམས་ཅད་དང༌། བོད་ཀྱི་བསྟན་བཅོས་བཀའ་བརྒྱུད་གསེར་ཕྲེང་རྒྱས་པ་སོགས་དཔག་ཏུ་མེད་པ་རྒྱུ་རིན་པོ་ཆེ་ལས་གྲུབ་པ་དག་ལེགས་པར་བཞེངས་སུ་གསོལ་ལོ། །འདིར་སྨྲས་པ། ལྷག་བསམ་རྣམ་དག་དག་པའི་ཐུགས་མངའ་དེས། །རྒྱལ་བའི་གསུང་རབ་རབ་འབྱམས་མ་ལུས་པ། །ལེགས་པར་བཞེངས་འདི་འདི་དང་གཞན་དུ་ཡང༌། །རབ་དཀར་ཐུབ་བསྟན་བསྟན་པ་རྒྱས་ཕྱིར་ཡིན། །རྒྱལ་བའི་བཀའ་དང་དེ་ཡི་དགོངས་འགྲེལ་རྣམས། །བཻ་ཌཱུརྻ་ལྟར་དག་པའི་གླེགས་བམ་ལ། །རིན་ཆེན་ས་ལེ་སྦྲམ་དང་དངུལ་གྱིས་ནི། །ལེགས་པར་བཞེངས་པའི་དགེ་ཚོགས་ཇི་སྙེད་ཀུན། །རྒྱལ་བ་དགྱེས་པའི་སྨོན་པའི་གནས་རྣམས་སུ། །བསམ་པ་ཐག་པས་རྣམ་དག་འདུན་པ་ཡིས། །ཡོངས་སུ་བསྔོ་བའི་རྣམ་ཐར་འདི་འདྲ་མཚར། །ཞེས་སོ། །མདོར་ན་འབྲི་གུང་དཔལ་གྱི་ནགས་ཁྲོད་དུ་དུས་ཕྱིས་བྱོན་པའི་གདན་ས་པ་ལ།

ཆོས་ཀྱི་རྗེ་རིན་པོ་ཆེ་འདི་ཉིད་ཆོས་འཇིག་རྟེན་གཉིས་ཆར་ལ་ཕྲིན་ལས་རྒྱ་ཆེ་ཞིང༌། ཐུགས་རྗེའི་ཤུགས་ཀྱང་དམ་པ་འདི་ཉིད་ཆེ་བས། ད་ལྟ་ཡང་རྗེ་འཇིག་རྟེན་གསུམ་གྱི་མགོན་པོའི་སྤྲུལ་པར་གྲགས་ཞིང༌། དོན་དེས་ན་དེང་སང་དབུས་གཙང་ཁམས་གསུམ་གྱི་ཐར་པ་དོན་དུ་གཉེར་བའི་གདུལ་བྱ་རྣམས་ཀྱང་ལེགས་པར་འདུ་བ་ཡིན་ནོ། །དགེ་བཅུའི་ཁྲིམས་ཀྱིས་རྒྱལ་སྲིད་སྐྱོང་བ་དང༌། །ཚུལ་ཁྲིམས་ཉེས་པའི་དྲི་མས་དབེན་པ་དང༌། །དམ་ཆོས་ཐོས་བསམ་བསྒོམ་ལ་བརྩོན་པ་རྣམས། །གཞོན་ནུ་ཉིད་ནས་མཉམ་དུ་བསྒྲུབ་ནུས་པའི། །སྐྱོན་བྲལ་ཡོན་ཏན་མཛད་པ་འདི་ལྟ་བུ། །གཟུར་གནས་བློ་ལྡན་གང་གིས་མཐོང་བ་ན། །དེ་ཡི་མོད་ལ་བཞིན་གྱི་དཀྱིལ་འཁོར་ནི། །འཛུམ་པའི་མདངས་ཀྱིས་ལྷམ་མེར་འགྱུར་བར་ངེས། །དེ་ལྟར་ན་ཆོས་ཀྱི་རྗེ་རིན་པོ་ཆེ་འདི་ནི། ཤིང་མོ་ལུག་གི་ལོ་ལ་སྐུ་འཁྲུངས་ནས། ད་ལྟ་དགུང་ལོ་ཞེ་བཞིའི་སྟེང་དུ་ཕེབས་ཏེ། གདན་ས་ཆེན་པོ་དཔལ་གྱི་འབྲི་གུང་གི་ཆོས་ཀྱི་རྒྱལ་སྲིད་རིན་པོ་ཆེ་འཛིན་སྐྱོང་སྤེལ་གསུམ་གྱི་སྒོ་ནས་དར་ཞིང་རྒྱས་པར་མཛད་པ་དང༌། རྣམ་པར་དཀར་བའི་ཕྲིན་ལས་རྒྱ་ཆེ་བ་དང༌། རྒྱུན་མི་འཆད་པ་གཉིས་ཀྱི་སྒོ་ནས། གངས་ཅན་གྱི་གདུལ་བྱ་རྣམས་ཀྱིས་མ་རྟོགས་པ་དང༌། ལོག་པར་རྟོགས་པའི་རྨོངས་པའི་དྲི་མ་མཐའ་དག་འཁྲུད་པའི་ལེགས་པར་བཤད་པའི་བདུད་རྩིའི་ཆུ་རྒྱུན་ཞལ་གྱི་བུམ་བཟང་ལས་རྒྱུན་མི་འཆད་པར་འདོམས་ཞིང༌། འཁོར་ཚོགས་རྒྱ་མཚོའི་དབུས་ན་སྐུ་ལྷམ་མེར་བཞུགས་ཏེ། ད་དུང་ནམ་མཁའ་ཇི་སྲིད་གནས་ཀྱི་བར་དུ་འགྲོ་བའི་དོན་དུ། ཞབས་བརྟན་པའི་སྨོན་ལམ་དང༌། རྟེན་འབྲེལ་ཟབ་མོ་ལ་དབང་འབྱོར་བའི་ཚུལ་གྱིས་བཞུགས་པ་འདི་དག་གོ། །རྗེ་བཙུན་རིན་པོ་ཆེ་འདི་ཉིད་ཀྱི་རྣམ་པར་ཐར་པ། རྒྱ་མཚོའི་ཁྱོན་ལྟར་དཔག་པར་དཀའ་བས་མཐའ་དག་པར་བདག་གིས་བརྗོད་པར་ག་ལ་ནུས། འོན་ཀྱང་རང་ཉིད་དད་པའི་དྲན་པ་གསོ་བ་དང༌།

སྐལ་པ་དང་ལྡན་པ་གཞན་དག་ལའང༌། ཕན་པར་འགྱུར་སྙམ་ནས་མདོར་བསྡུས་པ་ཙམ་ཞིག རྨོངས་པའི་གྲོང་ཚིག་རིང་དུ་སྤངས་ཏེ། སྙན་ངག་གི་གཞུང་ལས་འབྱུང་བ་བཞིན་དུ། མཁས་པའི་མིག་གི་དགའ་སྟོན་གྱི་གཞིར་བཀོད་པའོ། །མཁྱེན་བརྩེའི་གཏིང་མཐའ་རབ་ཡངས་ཀུན་དགའི་མཚན། །ཡོན་ཏན་རིན་ཆེན་བྱེ་བས་གཏམས་པའི་དཔལ། །བཟང་པོའི་སྤྱོད་པའི་རླབས་ཀྱིས་བགྲོད་གྱུར་པའི། །མཚུངས་མེད་རྒྱ་མཚོ་ཆེ་དེའི་མཛད་པ་རྣམས། །ཤིན་ཏུ་གོ་སླའི་ངག་གིས་བཀོད་པ་དང༌། །འགའ་ཞིག་སྙན་ངག་ལམ་དུ་མཚོན་པར་བྱས། །མཁས་པའི་མཐོང་ན་ཤིན་ཏུ་ཁྲེལ་བའི་གནས། །ཟང་ཟིང་ཚིག་གི་སྦྱོར་བ་འདིར་མ་བཀོད། །རབ་དཀར་བཞིན་ལེགས་ཤོག་བུའི་ངོས་དག་ལ། །རྣམ་ཐར་སྡེབས་ལེགས་སྙན་ཚིག་མེ་ཏོག་ཕྲེང༌། །ལེགས་པར་རྒྱུས་པའི་མིག་གི་བདུད་རྩི་འདི། །མཐོང་མ་ཐག་ཏུ་ཡིད་ཀྱི་ལྗོན་པ་ནི། །དད་པ་སྔོ་ལྗང་ལོ་མའི་གོས་བཟང་གྱོན། །མོས་པའི་མགོ་བོ་རྒྱང་ནས་འདུད་པ་དང༌། །གུས་པའི་ཐལ་མོ་སྤྱི་བོར་སྦྱོར་བྱེད་ཡིན། །དོན་བཟང་ཡིད་འཕྲོག་མཛེས་སྡུག་རྫོགས་པའི་ལུས། །སྙན་ངག་དོ་ཤལ་དགོད་པའི་སྨིན་ལེགས་གཟུགས། །སྡེབས་སྦྱོར་གར་གྱིས་རོལ་པའི་རྟོགས་བརྗོད་འདི། །རྣམ་དཔྱོད་དབྱངས་ཅན་མཛེས་མས་བསྐྲུན་པའི་སྲས། །མང་ཐོས་རཏྣ་ར་སྨིས་ལེགས་པར་སྦྱར། །སྐལ་བཟང་བློ་གྲོས་དད་པའི་དེད་དཔོན་ངས། །ལུང་རིགས་འདབ་གཤོག་དཀར་པོ་རབ་བསྐྱོད་དེ། །གསུང་རབ་རྒྱ་མཚོའི་དབུས་སུ་འཕུར་བ་ལས། །ལེགས་བཤད་བདུད་རྩིའི་དགའ་སྟོན་འདི་འདྲ་མྱོང༌། །འདི་ཡི་དགེ་བས་ཉིན་མོར་བྱེད་པ་ཡིས། །བདག་དང་བདག་ལྟའི་འགྲོ་བ་མ་ལུས་པ། །ཐེག་མཆོག་དགེ་བའི་བཤེས་ཀྱིས་རྗེས་བཟུང་སྟེ། །ཐམས་ཅད་མཁྱེན་པའི་ས་ལ་རེག་པར་ཤོག །

ཅེས་སྡེ་སྣོད་གསུམ་དང་རྒྱུད་སྡེ་རིན་པོ་ཆེ་བཞིའི་ནོར་གྱིས་ཐུགས་ཀྱི་བང་མཛོད་ཡོངས་སུ་གཏམས་པའི་རྒྱལ་བའི་རིང་ལུགས་པ་ཆེན་པོ་ཆོས་ཀྱི་རྗེ་ཀུན་དགའ་རིན་ཆེན་དཔལ་བཟང་པོའི་རྣམ་པར་ཐར་པ་དངོས་གྲུབ་ཀྱི་དགའ་སྟོན་ཞེས་བྱ་བ་འདི་ནི། རྒྱལ་བའི་གསུང་རབ་རབ་འབྱམས་ལ་སྦྱངས་པ་མི་དམན་ཞིང་སྡེབ་སྦྱོར་གྱི་གཞུང་ལུགས་ལ་བློའི་སྣང་བ་ཐོབ་པ་ཤཱཀྱའི་བཙུན་པ་རིན་ཆེན་འོད་ཟེར་གྱིས། དཔལ་ལྡན་སྤྱིལ་བུའི་ཚོགས་གྲར་ས་ཕོ་སྟག་གི་ལོའི། ཁྲུམས་སྟོད་ཀྱི་ཟླ་བའི་དཀར་པོའི་ཕྱོགས་ལ་ཉེ་བར་སྦྱར་བ། ཕྱོགས་དུས་ཀུན་ཏུ་དར་ཞིང་རྒྱས་པར་གྱུར་ཅིག། །།མངྒལཾ།།