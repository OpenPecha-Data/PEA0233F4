།ཁྱུང་ཚང་པ་རིན་ཆེན་བཟང་པོ་ལ་གདམས་པ་བཞུགས་སོ།།

།དགེ་སློང་རིན་ཆེན་བཟང་པོའི་ཡི་གེ་སྨན་མཆོག་ཇ་ཕྱི་ནང༌། དར་ཁ་དོ་རབ་དཀར་ལེགས་པ་རྣམས་འཕྲོད་པ་དང༌། དེང་སང་ཁམས་གཟུགས་སྙོམས། མཚམས་སོགས་སྒྲུབ་པའི་རྒྱལ་མཚན་བཟུང་སྟེ། རང་གཞན་གྱི་དོན་ལ་བརྩོན་པར་གནས་ཞེས་ཐོས་པས་སྤྲོ་བ་ཆེས་ཆེར་རྒྱས་པར་གྱུར། འདིར་ཡང་ཁོ་བོ་ཅག་འདུས་པ་དང་བཅས་པ་ཁམས་སྙོམས། རྗེ་བཙུན་གོང་མའི་བཀའ་སྲོལ་མི་ཉམས་ཞིང༌། འགྲོ་བ་སེམས་ཅན་ཐམས་ཅད་བསོད་ནམས་གསོག་པའི་རྟེན་དུ། རྟེན་མཆོག་བཀྲ་ཤིས་སྒོ་མང་རཏྣ་ཙརྻའི་མཆོད་རྟེན་ཆེན་པོ་འགྲུབ་ཏུ་ཉེ་བ་ཙམ་དུ་ཡོད། ཡི་གེ་རྟེན་བཅས་བསྐུར་བ་རྗེས་སུ་ཡི་རང༌། བསྔོ་བ་སྨོན་ལམ་གྱི་རྒྱས་བཏབ་ཡོད། དགེ་སྦྱོར་ངོ་སྤྲོད་སོགས་དགོས་ཞེས་པའི་དོན་དུ། ས་ལམ་བགྲོད་པའི་འགྲོས་དང༌། ངོ་སྤྲོད་གང་ཟག་གཅིག་སངས་རྒྱ་བའི་ལམ་རིམ་ཚང་བར་བྱས་པའི་གདམས་པ་ཤོག་དྲིལ་དང༌། ཡི་གེའི་རྟེན་དུ་ཐུད་གདར་གཅིག་ལ་རྒྱས་བཏབ་པ་བསྐུར་ཡོད་པས་རྩིས་ལེན་གལ་ཆེ། ཧོར་ཟླ་བཅུ་གཅིག་པའི་ཡར་ཚེས་ལ་དཔལ་འབྲི་གུང་བྱང་ཆུབ་གླིང་ནས་བྲིས། །ཨོཾ་སྭ་སྟི། སླར་ཡང་ཚིགས་སུ་བཅད་དེ་སྨྲས་པ། ཁྱོད་སྔོན་ཆད་བསོད་ནམས་ཆེ་བསགས་པས། །ད་ལྟ་མི་ལུས་རིན་ཆེན་ཐོབ། །ཐུབ་པའི་བསྟན་ལ་རབ་ཏུ་བྱུང༌། །ཚིགས་གསུམ་བསྙེན་པར་རྫོགས་པར་བྱས། །དེ་སྡོམ་གསུམ་དྲིལ་བའི་འབྱུང་ས་ཡིན། །སླར་མ་ཉམས་ཕྱིས་ཀྱང་མི་ཉམས་ཤིང༌། །སྟོབས་བཅུའི་འབྲས་བུ་ཐོབ་པར་བགྱིས། །གཉིས་པ་ལྷག་བསམ་མ་བསྐྱེད་ན། །སྟོབས་བཅུའི་འབྱུང་གནས་ཚུལ་ཁྲིམས་ཀྱང༌། །ཐེག་པ་དམན་པར་གོལ་བས་ན། །བྱང་ཆུབ་ཐོབ་པའི་གེགས་སུ་འགྱུར། །དེས་ན་བྱང་སེམས་ལྷག་བསམ་དག །ནུས་ལྡན་དག་ལས་བླང་བར་བྱ། །བདག་སྨིན་གཞན་ཕན་བརྩོན་པར་བྱ། །ས་ལམ་བར་ཆད་དག་ལས་གྲོལ། །དབུགས་འབྱིན་ཐོབ་ཅིང་ཕྱིར་མི་ལྡོག །ད་དུང་ཚེ་གཅིག་སངས་རྒྱས་ནི། །ཐོབ་པར་འདོད་པའི་བསམ་པ་བརྟན། །ཆུ་འབོག་གཅིག་ལ་རྗེ་བཅང་གཉིས། །ལུས་རྟེན་འདི་ལ་དཀའ་ན་ཡང༌། །ཁ་ཅིག་གསང་སྔགས་དུས་མིན་ཞེས། །སྨྲ་བ་ཐོས་ཆུང་བསོད་ནམས་དམན། །ལམ་ལོག་རྗེས་འབྲངས་རབ་སྤངས་ཏེ། །རྡོ་རྗེ་ཐེག་པར་གནས་པར་བྱ། །ལུས་ངག་ཡིད་གསུམ་རྡོ་རྗེར་བསྒྱུར། །བསྒྱུར་བྱེད་རྡོ་རྗེ་སློབ་དཔོན་ལ། །རྡོ་རྗེ་འཆང་ཆེན་སངས་རྒྱས་སུ། །ངེས་པའི་ཤེས་པ་བསྐྱེད་པར་བྱ། །བསྐྱེད་ལ་སྨིན་བྱེད་དབང་ནོས་ནས། །གྲོལ་བྱེད་ཟབ་ལམ་བསྐྱེད་རྫོགས་བསྒོམ། །རང་ལུས་གདོད་ནས་ལྷ་སྐུ་ལ། །རྟེན་འབྲེལ་བརྡ་ཐབས་ངོ་སྤྲོད་བྱ། །གནས་ལུགས་ཤེས་པ་གཏན་ལ་ཕོབ། །འདི་ཡོངས་གྲུབ་ཡིན་པས་བཙལ་མི་དགོས། །ཀུན་བཏགས་གཞན་དབང་འཁྲུལ་པའི་བློ། །གཤིས་ལ་མི་གནས་འགྲུབ་མི་འགྱུར། །དོན་སྤྱི་སྒོམ་པར་གྱུར་པས་ན། །དོན་དངོས་ཐོབ་པར་མི་འགྱུར་ཏེ། །བརྟན་པ་ཐོབ་ལ་རིང་དུ་འགྱུར། །དེ་བས་གཉིས་འཛིན་སྤངས་ནས་ནི། །གཉིས་མེད་ཡེ་ཤེས་བརྟན་པར་གྱིས། །གཉིས་སུ་མེད་པའི་ཡེ་ཤེས་ནི། །རྫོགས་པའི་རིམ་པ་དག་ལས་བཤད། །དེ་ཡང་རྟེན་འབྲེལ་བརྡ་ཐབས་དག

།མེད་ན་མི་འབྱུང་ངེས་པས་ན། །བླ་མའི་དུས་མཐའ་བསྟན་པར་བྱ། །རང་སེམས་རྟོགས་ན་སངས་རྒྱས་ཤིང༌། །རང་གཞན་གཉིས་ཀྱི་དོན་ཆེན་འགྲུབ། །འདི་འང་གཞན་ནས་བཙལ་དུ་མེད། །ནོར་བུ་སྔགས་སྨན་སྦྱོར་བ་ལྟར། །སེམས་ལ་བལྟ་དང་མ་བྲལ་ན། །ཞི་གནས་ཏིང་འཛིན་བཞི་ཐོབ་ནས། །ཚོགས་སྦྱོར་མཐོང་སྒོམ་སློབ་པའི་ལམ། །མི་སློབ་ཕྱིར་མི་ལྡོག་ཐོབ་འགྱུར། ཁ་ཅིག་ས་ལམ་མ་བསྒོམས་ཤིང༌། །ལྟ་བ་ཡས་ཕུབ་རྒྱུ་འབྲས་དོར། །ཅིག་ཅར་ཐོད་རྒལ་ཡོད་ཅེས་སྨྲ། །དེ་ཡང་མཐོན་པོའི་འཛིན་སྟངས་ཡིན། །ལྟ་བ་ཡོད་དེ་རྟོགས་པ་མེད། །རང་རེའི་རྗེས་འབྲང་བུ་སློབ་རྣམས། །རྟོགས་པ་ཐོབ་པར་འདོད་པས་ན། །རིམ་གྱིས་དག་ལ་སློབ་པར་བྱ། །རྟོགས་པ་གོམས་པ་སྒོམ་པ་ཡིན། །སྒོམ་རྒྱུ་རྡུལ་ཙམ་མེད་པ་ལ། །ཡེངས་སུ་སྐད་ཅིག་མེད་པ་དེ། །ཕྱག་རྒྱ་ཆེན་པོའི་མན་ངག་ཡིན། །ཆོས་རྗེ་ཉིད་ཀྱི་གསུངས་པས་ན། །དྲན་པ་རྒྱུན་ཆད་མེད་པར་བསྟེན། །དྲན་པ་ཞེས་བྱ་འང་ཐ་སྙད་ཡིན། །ཀྱཻའི་རྡོ་རྗེ་ལས། །གང་ཕྱིར་ཡིད་ཀྱིས་མི་བསྒོམས་པར། །འགྲོ་བ་ཐམས་ཅད་བསྒོམ་པར་བྱ། །གསུངས་པའི་དོན་དེ་གང་ཞེ་ན། །ལྟ་བ་ཁས་ལེན་བྲལ་བ་ཡིན། །སྒོམ་པ་ཡིད་བྱེད་བྲལ་བ་ཡིན། །སྤྱོད་པ་བླང་དོར་བྲལ་བ་ཡིན། །འབྲས་བུ་ལྷན་སྐྱེས་རྣམ་གསུམ་ཡིན། །དེ་གོ་བར་གྱིས་ལ་ཉམས་སུ་ལོངས། །དམིགས་མེད་བསྔོ་བའི་རྒྱ་ཡིས་ཐོབ། །ཆོས་ལྔ་ལྡན་གྱི་དོན་ཚང་ངོ་སྤྲོད་གཉིས། །ཁྱོད་དད་ལྡན་གྱི་སློབ་མ་སྙིང་སྟོབས་ཅན། །བན་ལྡོམ་རིན་ཆེན་བཟང་པོ་ལ། །སྙིང་ནས་གཅེས་པར་གདམས་པ་ཡིན། །དགེ་བས་བྱང་ཆུབ་ཐོབ་པར་ཤོག །མངྒལཾ།།