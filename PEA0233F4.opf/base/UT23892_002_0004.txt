༄༅། །རྒྱལ་དབང་ཀུན་དགའ་རིན་ཆེན་གྱི་རྣམ་པར་ཐར་པ་ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་བ༠ཞུགས་སོ།།

 །ཨོཾ་སྭ་སྟི་སིདྡྷཾ། །དཔལ་ལྡན་བླ་མ་དམ་པ་ཆོས་ཀྱི་རྗེ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ། བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ཞིང་སྐྱབས་སུ་མཆིའོ། །མདོ་རྒྱུད་ཀུན་གྱི་རྒྱ་མཚོར་ལེགས་འཁྲུངས་ཤིང༌། །བདེ་སྟོང་དགའ་བཞི་མཆོག་གི་འཁྱིལ་རིས་ཅན། །བསླབ་གསུམ་རིན་ཆེན་དགོས་འདོད་འབྱུང་བའི་དཔལ། །འཕྲིན་ལས་བཟང་པོའི་རླབས་ཆེན་སྤྱོད་པ་ཡིས། །སྙིགས་དུས་ཐུབ་བསྟན་སྤེལ་བའི་རིན་པོ་ཆེ། །འཛམ་གླིང་མཁས་གྲུབ་ཀླུ་དབང་གཙུག་གི་རྒྱན། །ཀུན་དགའ་རིན་ཆེན་ཆོས་ཀྱི་རྒྱལ་པོ་ལ། །མི་ཕྱེད་དད་པས་སྒོ་གསུམ་ཕྱག་འཚལ་ལོ། །ཁྱོད་ཀྱི་མཛད་པའི་ཡོན་ཏན་མཁའ་འདྲ་ཡང༌། །མཆོག་དང་ཐུན་མོང་གདུལ་བྱའི་སྣང་ངོ་རུ། །བལྟམས་སོགས་རྣམ་ཐར་འགྲོ་དོན་མཛད་ཚུལ་ལས། །ངོ་མཚར་དད་པས་མདོ་ཙམ་བརྗོད་པར་བགྱི། །བླ་མ་མཁའ་འགྲོའི་ཚོགས་ཀྱིས་གནང་དུ་གསོལ།། །།དེ་ལ་དང་པོར་འཁོར་བ་ལ་ཡིད་སྐྱོ་ཞིང༌། འཁོར་ལོས་བསྒྱུར་བའི་རྒྱལ་པོ་ལ་སོགས་ཏེ། ལྷ་མིའི་བདེ་སྐྱིད་ཕུན་སུམ་ཚོགས་པ་རྣམས་ལ་ཡང་སྙིང་པོ་སྐད་ཅིག་ཀྱང་མེད་པར་གཟིགས་པའི་ཞེན་ལོག་དང་ལྡན་པ། རྣམ་པ་ཐམས་ཅད་མཁྱེན་པའི་རྒྱལ་བ་གོང་མ་རྣམས་ཀྱི་ཡོན་ཏན་གྱི་ཡིད་ཕྲོགས་ཏེ། ཆོས་ཕྱིར་ལུས་སྲོག་གཏོང་བ་ལ་ཉམ་ང་བ་དང་བག་ཚ་བ་ཅུང་ཟད་ཙམ་ཡང་མེད་པའི་མཐུ་སྟོབས་བསམ་གྱིས་མི་ཁྱབ་པའི་མངའ་བདག མཁས་ཞིང་གྲུབ་པའི་བླ་མ་རྣམས་ཀྱི་ཞལ་གྱི་བདུད་རྩི།༑ ལན་རེ་ཟུང་རེ་མྱངས་པ་ཙམ་གྱིས་ཚིག་དོན་མཐའ་དག་ཐུགས་སུ་ཆུད་པའི་མཁས་ཤིང་གྲུབ་པའི་དབང་ཕྱུག་ཆེན་པོ། མི་ནས་མིར་གྱུར་པའི་སྐྱེ་བ་དཔག་ཏུ་མེད་པར་རྒྱལ་བ་ཐམས་ཅད་མཁྱེན་པའི་རྗེས་སུ་བཟུང་ཞིང༌། གོང་མ་རྣམས་ལ་མོས་གུས་གཏིང་མཐའ་མེད་པ་ཕུལ་དུ་ཕྱིན་པས། བརྒྱུད་པའི་བཀའ་བབས་ཤིང་བྱིན་རླབས་ཀྱི་རྟགས་མཚན་དང་ལྡན་པ།

སྙིགས་མའི་དུས་འདིར་རྒྱལ་བའི་བསྟན་པ་འདི་ཉིད། དམ་ཆོས་འདུལ་བ་གཙོ་བོར་གྱུར་པའི་སྒོ་ནས། རབ་བསླབ་པ་གསུམ་དང༌། ཐ་མ་ཡང་རྟགས་དང་ཆ་ལུགས་ཙམ་གྱིས་ཀྱང་འཛིན་པར་དགོངས་ཏེ། བསླབ་གསུམ་དྲི་མ་ཐམས་ཅད་དང་བྲལ་བ་མིག་འབྲས་བཞིན་དུ་བསྲུང་ཞིང༌། འགྲོ་བ་དཔག་ཏུ་མེད་པ་རབ་ཏུ་བྱུང་བ་ངུར་སྨྲིག་འཛིན་པའི་བསྟན་པ་ལ་འཁོད་པའི་འདུལ་བ་འཛིན་པ་ཆེན་པོ། ནང་སེམས་ཉིད་ཀྱི་གནས་ལུགས་བློ་བྲལ་བདེ་བ་ཆེན་པོའི་ཡེ་ཤེས་མངོན་དུ་གྱུར་པ་ལ་བརྟན་པ་ཐོབ་པས། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད། སྐྱེ་མེད་ཆོས་སྐུར་ཤར་བའི་གནས་ལུགས་རྟོགས་པའི་མངའ་བདག་ཏུ་གྱུར་པ།༑ དེ་ལྟར་མ་རྟོགས་པའི་སེམས་ཅན་རྣམས་ལ་བཟོད་དུ་མེད་པའི་བརྩེ་བ་ཆེན་པོའི་སྒོ་ནས། རླབས་ཆེན་གྱི་སྤྱོད་པས་འགྲོ་བའི་དོན་དཔག་ཏུ་མེད་པ་མཛད་པའི་སྟོང་ཉིད་སྙིང་རྗེའི་མངའ་བདག་ཏུ་གྱུར་པའི་སེམས་དཔའ་ཆེན་པོ། ནང་རྩ་ཐིག་རླུང་སེམས་ལ་རང་དབང་ཐོབ་པའི་ནུས་པས། ཕྱིའི་མི་མཐུན་པའི་ཕྱོགས་ཐམས་ཅད་ཟིལ་གྱིས་གནོན་ཅིང༌།༑ ཁམས་གསུམ་དབང་དུ་འདུས་པའི་མཐུ་སྟོབས་ཀྱི་བདག་པོ། རྡོ་རྗེ་ཐེག་པའི་ཟབ་དོན། དབང་བཞིའི་ཉམས་ལེན་གནད་དུ་བསྣུན་པས། རྡོ་རྗེའི་ལུས་ཀྱི་ཡུལ་ཉི་ཤུ་རྩ་བཞི་ལ་དབང་བསྒྱུར་བས། དཔའ་བོ་མཁའ་འགྲོ་སྤྲིན་བཞིན་དུ་གཏིབས་ནས། ལུང་སྟོན་པ་དང༌། དེ་དག་གི་ཚོགས་ཀྱི་བདག་པོར་གྱུར་པའི་རྣལ་འབྱོར་གྱི་དབང་ཕྱུག་ཆེན་པོ། བྱིན་རླབས་ཀྱི་རྟགས་མཚན་དང༌། ཐུགས་རྗེའི་མཐུ་སྟོབས་ཤུགས་དྲག་པོའི་སྟོབས་ཀྱིས། རྣམ་དཀར་གྱི་བག་ཆགས་མེད་པའི་སྐྱེ་བོ་ཐ་མལ་པ་རྣམས་ཀྱི་རྣ་བར་གསུང་ཐོས་པ་དང་མཚན་བརྗོད་པ་ཙམ་གྱིས་སྣང་བ་འགྱུར་ནས། དད་པའི་སྤུ་ལོང་གཡོ་ཞིང༌། བྱང་ཆུབ་ཀྱི་ས་བོན་བསྐྲུན་ཏེ་ངན་སོང་གི་འཇིགས་པ་ལས་སྐྱོབ་པར་ནུས་པ།༑ ནང་ཟད་པར་གྱི་ཏིང་ངེ་འཛིན་མངོན་དུ་མཛད་པས། ཕྱིའི་འབྱུང་བཞིའི་གནོད་པ་དང༌།

དགྲ་བགེགས་མ་རུངས་པ་ཐམས་ཅད་བདེན་སྟོབས་བརྗོད་པ་ཙམ་གྱིས་ཟིལ་གྱིས་གནོན་ཅིང་དབང་དུ་འདུས་པའི་དཔའ་བོ་ཆེན་པོ། ཚད་བཟུང་མེད་པའི་ཐུགས་རྗེ་ཆེན་པོའི་ངང་ནས། བླ་ན་མེད་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བས། གྲངས་མེད་ཀྱི་འགྲོ་བ་རྣམས་བཟོད་མེད་ཀྱི་སྡུག་བསྔལ་ལས་བསྒྲལ་ཏེ། སྐུ་བཞི་ཡེ་ཤེས་ལྔའི་བདག་ཉིད། ལྷུན་གྲུབ་བདེ་བ་ཆེན་པོའི་གྲོང་ཁྱེར་དུ་སྐྱེལ་བར་མཛད་པའི་སྐྱེས་བུའི་མཆོག་དམ་པར་གྱུར་པ། དུས་གསུམ་གྱི་རྒྱལ་བ་མ་ལུས་པའི་བདག་ཉིད། རྩོད་ལྡན་སྙིགས་མའི་དུས་རྡོ་རྗེ་འཆང་ཆེན་པོ། ས་གསུམ་ན་འགྲན་ཟླ་ཐམས་ཅད་དང་བྲལ་བའི་སྐྱེས་བུའི་མཆོག་རབ་དམ་པར་གྱུར་པ། ཐུབ་པའི་སྤྱན་སྔར་ལི་ཙ་བཱི་གཞོན་ནུ་རྒྱ་གར་འཕགས་པའི་ཡུལ་དུ་ཀླུ་སྒྲུབ་སྙིང་པོ། གངས་རིའི་ཁྲོད་འདིར་འཇིག་རྟེན་གསུམ་མགོན། དེང་སང་གི་དུས་ན། ཆོས་ཀྱི་རྗེ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་ཞེས། སྙན་པའི་བ་དན་ས་གསུམ་ན་གཡོ་ཞིང་སྙན་པའི་གྲགས་པས་ཕྱོགས་ཐམས་ཅད་དུ་ཁྱབ་པའི་མཆོག་གི་སྤྲུལ་སྐུ་དེ་ཉིད་ཀྱི་རྣམ་པར་ཐར་པ་ཇི་ལྟ་བ་ནི། ཟབ་པ་དང༌། རྒྱ་ཆེ་བ་དང༌། གཏིང་དཔག་དཀའ་བའི་ཕྱིར།༑ བརྗོད་པའི་ཡུལ་ལས་འདས་ཤིང༌། ཚུ་རོལ་སོ་སོ་སྐྱེ་བོའི་སྤྱོད་ཡུལ་དུ་གྱུར་པའི་རྣམ་པར་ཐར་པ་རྒྱ་མཚོ་ལྟ་བུ་ལས། མདོར་བསྡུས་ཏེ་ཆུ་ཐིགས་ཙམ་ཞིག་བརྗོད་པ་ནི།༑ མཛད་པའི་རྣམ་པར་ཐར་པ་ལེའུ་བཅུའི་སྒོ་ནས་བསྟན་པར་བྱ་སྟེ། ཐོག་མར་གདུང་རུས་སྐྱུ་རའི་བྱུང་ཁུངས་དང༌། རྒྱལ་བ་གོང་མས་ལུང་བསྟན་ཚུལ་དང་བཅས་པའི་སྒོ་ནས་ལྷུམས་སུ་ཞུགས་པའི་མཛད་པ་བསྟན་པའི་ལེའུ། རིགས་བཟང་ཡབ་ཡུམ་གྱི་སྲས་སུ་སྐུ་བལྟམས་ཚེ། ངོ་མཚར་གྱི་སྤྱོད་པས་སྐྱེ་བོ་རྣམས་ཀྱི་སྣང་བ་བསྒྱུར་བའི་མཛད་པ་བསྟན་པའི་ལེའུ། ༈ །ཁབ་ཏུ་བཞུགས་ཚེ་སྔོན་གྱི་ལས་སད་པས། ཞི་ཁྲོ་རབ་འབྱམས་ཀྱི་ལྷ་ཚོགས་ཀྱི་ཞལ་གཟིགས་ཏེ་བྱིན་གྱིས་བརླབས་པས།

ཏིང་ངེ་འཛིན་ཁྱད་པར་ཅན་ཐུགས་ལས་འཁྲུངས་པའི་ངང་ནས་ཐོས་བསམ་མཛད་ཚུལ་ཅུང་ཟད་བསྟན་པའི་ལེའུ། ༈ །འཁོར་བའི་ཆོས་ལ་ངེས་པར་འབྱུང་ཞིང༌། བསྟན་པའི་རྩ་བ་ཚུལ་ཁྲིམས་ལ་རག་ལུས་པར་དགོངས་ནས། རབ་ཏུ་བྱུང་ཞིང་བསྙེན་པར་རྫོགས་ནས་དམ་པ་རྣམས་ཀྱི་ཞབས་པད་བསྟེན་ཏེ། ཐོས་བསམ་སྒོམ་གསུམ་གྱི་བྱ་བ་རྒྱ་ཆེན་པོ་མཛད་པའི་ལེའུ། ༈ །དྲང་ངེས་ཀྱི་ཆོས་ཀྱི་བདུད་རྩིས་འགྲོ་བ་དཔག་ཏུ་མེད་པའི་ཉོན་མོངས་པའི་ཚ་གདུང་བསལ་ནས་བསྟན་པའི་བྱ་བ་མཛད་པས་མཁས་གྲུབ་ཀུན་གྱི་གཙུག་རྒྱན་དུ་གྱུར་པའི་ལེའུ། ༈ །རྒྱལ་བའི་བཀའ་བསྟན་འགྱུར་སོགས་སྐུ་གསུང་ཐུགས་ཀྱི་རྟེན་བཞེངས་པ་དང༌། དགེ་འདུན་གྱི་སྡེ་འཛུགས་པ་ལ་སོགས་ཏེ། རྒྱལ་བའི་བསྟན་པ་རིན་པོ་ཆེའི་བྱ་བ་རླབས་པོ་ཆེ་མཛད་པའི་ལེའུ། ༈ །མཐུ་སྟོབས་བསམ་གྱིས་མི་ཁྱབ་པའི་སྟོབས་ཀྱིས་བསྟན་དགྲ་མ་རུངས་པ་ཐམས་ཅད་ཚར་བཅད་དེ། བདུད་དཔུང་གི་གཡུལ་ལས་རྒྱལ་བའི་ལེའུ། ༈ །རྒྱལ་བ་སྐུ་བཞིའི་རྟོགས་པ་མངོན་དུ་གྱུར་པས་ཕྲིན་ལས་བཞི་དབང་བསྒྱུར་བའི་མཛད་པ་བསྟན་པའི་ལེའུ།༑ ༈ །སྐུ་གསུང་ཐུགས་ཀྱི་མཐུ་སྟོབས་དང་རྫུ་འཕྲུལ་བསམ་གྱིས་མི་ཁྱབ་པའི་སྒོ་ནས། རང་གི་གདུལ་བྱར་གྱུར་པའི་འགྲོ་བ་དཔག་ཏུ་མེད་པ་རྣམས་ལ་ཟབ་དོན་མན་ངག་ངོ་སྤྲོད་དང་བཅས་པ་ཉམས་ལེན་ལ་དྲིལ་བའི་གནད། རྗེས་ཀྱི་མཇུག་བསྡུད་དང་བཅས་པ་རྫོགས་པར་གནང་སྟེ། ཞིང་ཁམས་གཞན་དུ་འབྱོན་པའི་ཞལ་ཆེམས་ཤུགས་འབྱུང་དུ་བསྟན་པའི་ལེའུ། ༈ །སྨོན་ལམ་དང་མཛད་པ་ཕྲིན་ལས་མཐའ་དག་རྫོགས་པའི་མཐར། གཟུགས་སྐུ་ཆོས་དབྱིངས་སུ་ཐིམ་ཞིང༌། སྤྲུལ་སྐུ་རང་གནས་སུ་བསྡུས་ཏེ། མྱ་ངན་ལས་འདས་ཚུལ་བསྟན་པའི་ལེའུ་སྟེ་བཅུའི་སྒོ་ནས་སྟོན་པའོ། ༈ །དེ་ལ་དང་པོ་ཐོག་མར་གདུང་རུས་སྐྱུ་རའི་བྱུང་ཁུངས་དང༌། རྒྱལ་བ་གོང་མས་ལུང་བསྟན་ཚུལ་དང་བཅས་པའི་སྒོ་ནས་ལྷུམས་སུ་ཞུགས་པའི་མཛད་པ་ནི། དང་པོར་གདུང་རུས་ཕུན་སུམ་ཚོགས་པ་སྐྱུ་རའི་རིགས་ལས་བྱོན་ཚུལ།

བར་དུ་རྒྱལ་བ་གོང་མས་ལུང་བསྟན་ཚུལ། ཐ་མར་ཡུམ་གྱི་ལྷུམས་སུ་ཞུགས་ཚུལ་རྣམས་རིམ་ཅན་དུ་སྟོན་པ་ནི་འདི་ལྟར་རོ། །གངས་ཅན་ཁྲོད་དུ་སྐུ་འཁྲུངས་པའི་གདུང་རུས་མངོན་པར་མཐོ་བ་འགྲུ་རྒྱལ་སྐྱུ་རའི་བྱུང་ཚུལ་མདོར་བསྡུས་ཙམ་ཞིག་བརྗོད་ན། དང་པོར་གདུང་རིགས་འགྲུ་ཡིན་པས། མིའུ་གདུང་དྲུག་གི་དབང་དུ་བྱས་ན།༑ འགྲུ་མི་འགྱུར་པའི་གནས་བརྒྱད། གནས་ཡན་པ་གཉིས་དང་བཅུ། ཡང་དག་དབེན་པའི་གནས་གསུམ་དང་བཅུ་གསུམ་གྱི་ནང་ནས། འགྲུའི་རྒྱལ་པོའམ་མཆོག་ཏུ་གྱུར་པའི་དཔའ་བོ་འགྲུ་རྒན་སེ་བོ་ཞེས་པ་ཞིག་ལ། ཉི་མ་དཀར་ནག་ཁྲ་གསུམ་གྱི་བུ་གསུམ་བྱུང་བ་ཉི་མ་དཀར་པོ་ལ་ཡང༌། རོང་མ་གད་དང༌། ཡ་གད་དང༌། སོ་གད་ཟེར་བའི་སྲས་གསུམ་བྱུང་ངོ༌། །དཔའ་བོ་སོ་གད་དེ་ཉིད་ཀྱིས་འདན་མ་དང་ཉེ་བ་ན། སྤོམ་རའི་ལྷ་མཚོ་ལ་ཁྲུས་ལ་བྱོན་ནས། མཚོ་ཁར་སླེབ་ཚེ། རྒོད་བསམ་གྱིས་མི་ཁྱབ་པ་འཕུར་བྱུང་བ་མཐོང་བས། མཚོ་ཁའི་ཕ་ཝོང་ཆེན་པོ་གཅིག་གི་འཁྲིས་སུ་གཞའ་བས། རྒོད་རྣམས་ཀྱིས་རླུབས་བུ་རེ་ནས། ལྷའི་ཆ་བྱད་ཅན་གྱི་མཁའ་འགྲོ་མ་རེ་རེ་ཐོན།༑ རྒོད་ཀྱི་རླུབས་བུ་རྣམས་ཕ་བོང་གི་སྟེང་དུ་བཞག་ནས། མཁའ་འགྲོ་མ་རྣམས་ཁྲུས་ལ་བྱོན་པས། དཔའ་བོ་སོ་གད་ཀྱི། རྒོད་ཀྱི་གསོབ་དེ་རྣམས་ཀྱི་ནང་ནས།༑ གཙོ་མོ་ཡིན་ནམ་བསམ་པའི་གསོབ་ཅིག་སྦས་པས། རེ་ཞིག་ནས་མཁའ་འགྲོ་མ་གཞན་རྣམས་རང་རང་གི་གསོབ་ཏུ་ཞུགས་ནས་ནམ་མཁའ་ལ་འཕུར། ཁོང་གི་གསོབ་སྦས་པའི་མཁའ་འགྲོ་མའི་གཙོ་མོ་དེ་ལུས་བྱུང་བས། མཁའ་འགྲོ་མ་དེ་ན་རེ་གསོབ་གཡར། ང་མི་ཡུལ་དུ་བསྡད་ཀྱང་ཁྱོད་ལ་བདེ་བ་མི་སྟེར། དེ་བས་ཅི་དགར་རོལ་ལ་ཐོངས་ཤིག་གསུངས་པ་དང༌། དཔའ་བོ་སོ་གད་ཀྱིས་ཀྱང༌། ལྷ་མོ་ལ་རོལ་ནས། རྒོད་ཀྱི་གསོབ་སྤྲད་པས། ལྷ་མོ་དེ་ནམ་མཁའ་ལ་རྒྱང་པ་ཞིག་འཕུར་ནས།༑ འདི་སྐད་ཅེས་སྨས་སོ། །དེ་ནས་རྩིས་པའི་ཟླ་དགུ་ངོ་བཅུ་སོང་བའི་ཚེས་བཅོ་ལྔའི་ཉིན། ཁྱོད་རང་གི་བུ་ལེན་པ་ལ།

ས་ཕྱོགས་འདིར་སླེབ་པར་གྱིས་ཤིག་གསུང་ནས་འཕུར་ནས་སོང་ངོ༌། །དེའི་ཉིན་ནས། དཔའ་བོ་སོ་གད་ལ། ལུས་ལ་བདེ་བས་ཁྱབ་པ་དང༌། གར་དང་གླུ་དབྱངས་མང་པོ་ལེན་པ་སོགས་བདེ་སྟོང་གི་ཉམས་དང་ལྡན་པར་གྱུར་ཏོ། །དེ་ནས་ལྷ་མོས་ཇི་ལྟར་བགོས་པ་བཞིན། ཚེས་གྲངས་མ་འཆུག་པར་བཅོ་ལྔའི་ཉིན། ཉི་མ་ཤར་ཚེ་སྤོམ་རའི་མཚོ་ཁར་བྱོན་ནོ། །དེའི་ཚེ་ནམ་མཁའ་དྭངས་ཤིང༌། འཇའ་འོད་བཀྲ་བ་དང༌། མེ་ཏོག་གི་ཆར་བོལ་ནུབ་ཙམ་བབས་སོ། །དེ་དུས་དཔའ་བོ་མཁའ་འགྲོས་ནམ་མཁའ་ནས་བྱ་སྤུ་བཏགས་ཀྱི་བླ་རེ་འཕངས་ནས། འདི་ཉིད་ལེགས་པར་བཟེད་ཅིག་གསུངས། རྒྱལ་ཆེན་སྡེ་བཞི་དང༌། དཔའ་བོ་སོ་གད་ཀྱིས་བླ་རེ་བཟེད་པའི་ཚེ། སེང་གེ་དཀར་མོའི་གཡུ་རལ་དང༌། གཡུ་འབྲུག་སྔོན་མོའི་ཟེ་བ་དང༌། སྒེའུ་དཀར་མོའི་པགས་པ་ལ་སོགས་པ་འཕངས་ནས་གདན་དུ་ཐིངས་ཤིག་གསུངས། དེ་ལྟར་བཏིང་བའི་ཚེ། ཤིན་ཏུ་མཐོ་བའི་མཁའ་དབྱིངས་ནས། ལྷའི་སྒྲ་སྙན་དུ་མ་འཁྲོལ་ཞིང༌། ན་བཟའ་དུ་མས་དྲིལ་ནས་སྐྱུར་ཏེ། ཁྱོད་ཀྱི་བུ་གཅིག་སོང་ཡོད་དོ་གསུང་ངོ༌། །དེའི་ཚེ་ནམ་མཁའ་ནས།༑ འདིའི་རྒྱུད་པས་བསྟན་པའི་བྱ་བ་དང༌། འགྲོ་དོན་དཔག་མེད་འབྱུང་བར་འགྱུར་རོ་ཞེས་པའི་སྒྲ་བྱུང་ངོ༌། །ནམ་མཁའ་ནས་ཁྱེའུ་འཕངས་པ་དང༌། སོ་གད་ཤེད་ཆུང་བས།༑ བླ་བྲེའི་སྣེ་མོ་ཤོར་ནས། ས་ལ་ལྷུང་བས། སོར་མོ་གཅིག་ཆད་པས་ཡོངས་སུ་གྲགས་པ་གནམ་བྱིན་དཀར་པོ་ཡིན། སོར་མོ་ཆད་པས་སོ་དགུ་པ་ལྟག་པོ་ཆེ་ཞེས་ཀྱང་འབོད་དོ། །ཁྱེའུ་དེ་ཉིད་གདན་དྲངས། འབྲི་ཀླུང་དམ་པ་རྩར་སྟོད་ཙུ་ངུ་རུ། ཕྲིན་ལས་ནམ་མཁའ་ལྟར་མཉམ་པའི་སྲས་གཉིས་བྱུང་བ་ལ། ཚུལ་ཁྲིམས་རྒྱ་མཚོ་དང༌།༑ གཡུང་དྲུང་རྒྱ་མཚོ་གཉིས་སུ་བཏགས། འདིའི་བར་ལ་གདུང་རབས་འགའ་ཞིག་ཡོད་པར་བཞེད་པ་ཡང་འདུག ཨ་མེས་ཚུལ་ཁྲིམས་རྒྱ་མཚོས། ཡབ་སྙ་ནམ་ཇོ་དཔལ་དང༌། ཡུམ་བྲིན་བཟའ་དར་འཇམ་དུ་གྲགས་པའི་རྫུ་འཕྲུལ་དང་ལྡན་པའི་རྣལ་འབྱོར་ཕོ་མོ་གཉིས་ཀྱི་སྲས་མོ།

ཡེ་ཤེས་ཀྱི་མཁའ་འགྲོ་མ།༑ ཨ་ཕྱི་ཆོས་ཀྱི་སྒྲོན་མ་ཁབ་ཏུ་བཞེས་པ་ལས་སྲས་བཞི་འཁྲུངས་ཏེ། དཔེ་ཀ་དབང་རྒྱལ། ནམ་མཁའ་དབང་ཕྱུག བསོད་ནམས་དཔལ། ཀ་གདུང་གྲུ་བཞི་སྟེ། ཨ་ཕྱིའི་བུ་བཞི་རུ་གྲགས་པའོ། །དཔེ་ཀ་དབང་རྒྱལ་ལ་སྲས་བཞི་བྱུང་སྟེ། མཁན་པོ་དར་མ། དཀོན་མཆོག་རིན་ཆེན། བཙུན་པ་འབར། རྣལ་འབྱོར་པ་རྡོ་རྗེ་དང་བཞིའོ། །རྣལ་འབྱོར་པ་རྡོ་རྗེས། མཁའ་འགྲོ་བཙུན་མ་ཁབ་ཏུ་བཞེས་པའི་སྲས། སྐྱོབ་པ་འཇིག་རྟེན་གསུམ་མགོན་འཁྲུངས། དེའི་གདུང་རབས་སུ་སྐུ་འཁྲུངས་ཏེ་ཁྲི་ཐོག་བཅུ་གསུམ་པར་རྗེ་འདི་ཉིད་འགྲོ་བའི་དོན་ལ་བྱོན་པ་ཡིན་ནོ། །དེ་ལྟར་བཤད་པའི་སྐྱུ་རའི་གདུང་རྒྱུད་དྲི་མ་མེད་པ་ལྷ་ལས་བབ་པ་བྱང་ཆུབ་སེམས་དཔའི་གདུང་ཡིན་ཏེ། གསར་རྙིང་སྔགས་ཀྱི་བསྟན་པ་འཛིན་པའི་རིགས་རྒྱུད་དུ་མི་རྒྱུད་གཞན་ལས་ལྷག་པ་རྡོ་རྗེ་ཕག་མོས་འགྲོ་བའི་དོན་དུ་བསྐྲུན་པ་ཡིན་པར་ཤེས་པར་བྱའོ། །དེ་རྣམས་ནི་གདུང་རུས་ཕུན་སུམ་ཚོགས་པའི་རྣམ་པར་ཐར་པའོ། ༈ །རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་འདི་ཉིད། རྒྱལ་བ་གོང་མ་རྣམས་ཀྱིས་ལུང་བསྟན་ཚུལ་ནི།༑ བཅོམ་ལྡན་འདས་ཀྱིས་མདོ་དཀོན་མཆོག་བརྩེགས་པ་ལས། ཀུན་དགའ་བོ་ང་ཉིད་མ་འོངས་པའི་དུས་ན་རྡོ་རྗེ་སློབ་དཔོན་གྱི་གཟུགས་ཀྱིས་ཆོས་སྟོན་པར་འགྱུར་རོ། །ཞེས་པ་དང༌། བླ་མའི་ཡོན་ཏན་ཡོངས་བཟུང་གི་རྒྱུད་ལས། ཇི་ལྟར་མོས་པའི་གཟུགས་སུ་སྟོན། །ང་ཉིད་ལྔ་བརྒྱ་ཐ་མའི་ཚེ། །བྱིས་པའི་གཟུགས་ཀྱི་དམ་ཆོས་སྟོན། །ཞེས་པ་དང༌། མཁའ་འགྲོ་མ་རྡོ་རྗེ་གུར་གྱི་རྒྱུད་ལས། །གང་ཕྱིར་རྡོ་རྗེ་འཛིན་པ་ནི། །དེ་ཉིད་སློབ་དཔོན་གཟུགས་བཟུང་སྟེ། །སེམས་ཅན་ཕན་བཏགས་དམིགས་ནས་ནི། །ཐ་མལ་པ་ཡི་གཟུགས་སུ་གནས། །ཞེས་པ་དང༌། གཏེར་སྟོན་པདྨ་གླིང་པས་གཏེར་ནས་བཏོན་པའི་ཨུ་རྒྱན་པདྨའི་ལུང་བསྟན་ལས།༑ ཞང་དབོན་འཁྲུགས་པས་དབུས་གཙང་སིལ་བུར་འགྱུར༔

རྣམ་པར་སྣང་མཛད་མི་གཡོ་བརྟན་པར་གནས༔ དེ་ནི་འབྲི་གུང་ཁྲི་ཐོག་བཅུ་གསུམ་པ༔ ཞེས་གསུངས་པས། རྗེ་བཙུན་འདི་ཉིད་སྐྱོབ་པ་འཇིག་རྟེན་གསུམ་མགོན་གྱི་རྣམ་འཕྲུལ་ཁྲི་ཐོག་བཅུ་གསུམ་པར་ལུང་བསྟན་པ་དང༌། ཡང་པདྨ་གླིང་པས། ད་ལྟའི་འབྲི་གུང་སྤྱན་མངའ་བཅུ་གསུམ་པ༔ ཨུ་རྒྱན་པདྨའི་གསུང་གི་སྤྲུལ་པ་ཡིན༔ ཞེས་པ་དང༌། སྤྲུལ་སྐུ་སངས་རྒྱས་གླིང་པའི་གཏེར་ཁ་རྙིང་མ་ལས། བྱང་ཕྱོགས་འབྲི་གུང་མཐིལ་ཞེས་གྲགས་པ་ན༔ ས་བཅུའི་དབང་ཕྱུག་འགྲོ་བ་འདྲེན་པའི་དཔལ༔ གདུལ་བྱའི་ཞིང་ནི་ཁྲི་ཕྲག་མང་པོ་བསྐྱོང་༔ དེ་ནས་བདེ་བ་ཅན་དུ་དབུགས་དབྱུང་ཞིང་༔ སླར་ཡང་གདུལ་བྱའི་ལྷག་མ་སྐྱོང་དུ་འབྱོན༔ ཞེས་པ། རྗེ་འཇིག་རྟེན་གསུམ་མགོན། སླར་ཡང་རང་གི་གདུལ་བྱའི་ལྷག་མ་སྐྱོང་བ་ལ། རྗེ་བཙུན་འདི་ཉིད་དུ་སྐྱེ་བ་བཞེས་ནས་གདུལ་བྱ་སྐྱོང་བར་ཨུ་རྒྱན་གྱིས་ལུང་བསྟན་པ་དང༌། ཡང་ཨུ་རྒྱན་གྱིས་ལུང་བསྟན་ལས། དྷརྨའི་མཚན་ཅན་ལྷ་ལས་བབ་པའི་སྲས༔ ཞེས་སོགས། གནས་དང༌།༑ ཡབ་དང་ལྷ་ལས་བབ་ཚུལ་དང༌། གདུལ་བྱ། སྒོ་མང༌། སྐུ་ཚེའི་ཚད་སོགས་ཤིན་ཏུ་གསལ་བར་བསྟན་པའོ། །དེ་ལྟར་ལུང་བསྟན་པའི་རྗེ་བཙུན་འདི་ཉིད་ལ་དད་པ་དང་མོས་པ་བྱས་པ་ལ་སོགས་ཏེ་མཐོང་བ། ཐོས་པ་དང༌། དྲན་པ། རེག་པའི་ཡོན་ཏན་འབྱུང་བའི་ཚུལ། ཨུ་རྒྱན་གྱིས་ལུང་བསྟན་པ་ནི། སྐུ་ལ་རེག་རྣམས་སྐུ་ཡི་ཞིང་ཁམས་བགྲོད༔ གསུང་དང་མཚན་ཐོས་ལོངས་སྤྱོད་རྫོགས་སྐུ་ཐོབ༔ ཐུགས་ཀྱི་དགོངས་པ་ཉེ་བར་ལོན་པ་རྣམས༔ ཆོས་སྐུའི་དོན་མཐོང་ཚེ་གཅིག་སངས་རྒྱས་ཐོབ༔ གང་ཞིག་དེ་དང་ངན་འབྲེལ་ཐོབ་པ་ཡང་༔ བླ་མེད་བྱང་ཆུབ་མྱུར་དུ་ཐོབ་པར་འགྱུར༔ ཞེས་སོགས་དང༌། གཞན་ཡང༌། འབྲི་ཞེས་བྱ་བའི་ས་ཕྱོགས་སུ༔ པདྨ་ང་དང་སྨོན་ལམ་འབྲེལ་བའི་རིགས༔ ལས་ཅན་སྐྱེས་བུ་ཐར་ཐོར་འབྱུང་བར་འགྱུར༔ དེ་རྣམས་ཆ་ལུགས་སྤྱོད་པ་མ་ངེས་ཏེ༔ བླ་མ་སློབ་དཔོན་བཤེས་གཉེན་དང་༔ སྒོམ་ཆེན་གནས་བརྟན་མི་དཔོན་དང་༔

ཁྲིམས་བདག་ཚུལ་ཡང་འཛིན་པ་སྟེ༔ ཞེས་སོགས་དང༌། སྟོབས་དང་ལྡན་པའི་བྱང་ཆུབ་སེམས་དཔའ་དེས། །དུས་མཐའི་འགྲོ་བ་དཔག་མེད་འདྲེན་པར་བྱེད། །ཅེས་སོགས་ཀྱིས་རྗེ་བཙུན་འདི་ཉིད་དུས་མཐའི་འགྲོ་བའི་སྐྱབས་མགོན་དང༌། རྗེ་ཉིད་ཀྱི་ཞབས་འབྲིང་བའི་ཁྲིམས་བདག རྒྱལ་བའི་བསྟན་པ་སྐྱོང་བའི་གྲོགས་མཛད་པའི་འཇིག་རྟེན་པའི་ཚུལ་འཛིན་པ་རྣམས་ཀྱང༌། ཨུ་རྒྱན་གྱིས་བྱིན་གྱིས་བརླབས་ཤིང༌། སྨོན་ལམ་གྱི་འབྲེལ་བར་ལུང་བསྟན་པ་ཡིན་ནོ། །འབྲི་གུང་སེ་བའི་གླིང་གི་ཕྱོགས་ཐམས་ཅད་གནས་ཆེན་ཁྱད་པར་ཅན་དུ་བསྟན་པ་ནི། པད་འབྱུང་བདག་གིས་གཞུ་སྟོད་ཏི་སྒྲོ་རུ༔ ཡང་དག་དོན་གྱི་མར་མེ་དགུ་པ་ཡི༔ དཀྱིལ་འཁོར་ཞལ་ཕྱེ་ལྷ་སྲིན་བཏུལ་བའི་ཚེ༔ དྲག་པོ་ཉེ་ལྷ་འཁོར་བཅས་ཆུ་འཕེན་གྱིས༔ རང་གི་སྲོག་སྙིང་དམ་པ་ཕུལ་བའི་ཚེ༔ ས་ཕྱོགས་དེ་ཡི་སྲུང་མར་བཀའ་བསྒོས་ཤིང་༔ བྱང་སེམས་ཆོས་བྱེད་སྒྲུབ་པ་པོ་རྣམས་ཀྱི༔ བཀའ་དང་བསྟན་སྲུང་ཡོན་བདག་བྱེད་པ་རུ༔ རང་གིས་དམ་བཅས་སྲོག་གི་སྙིང་པོ་ཕུལ༔ ཞེས་སོགས་ཤིན་ཏུ་གསལ་བས། སྔོན་སྐྱོབ་པའི་དུས་སུ་ཡང་ཨུ་རྒྱན་གྱི་སྤྲུལ་པ་ཡིན་པར་གྲགས་ཤིང༌། ལུང་བསྟན་འདི་རྣམས་ཀྱིས་ཀྱང་གནས་དང་གང་ཟག་རྣམས་གསལ་བར་བསྟན་པའོ། །ལུང་བསྟན་འདི་རྣམས་གཏེར་སྟོན་སངས་རྒྱས་གླིང་པའི་རྩེ་ཆེན་བྲག་ལས་ཐོན་པའི་ཤོག་སེར་མ་རང་ནས་བྱུང་ཞིང༌། གཏེར་སྟོན་དེ་ནི་པདྨ་བཀའ་ཐང་ལས་རྒྱས་པར་བསྟན་པ་ལྟར། གཞན་གཏེར་ཁ་སྔ་ཕྱི་ཕལ་ཆེར་ན་ཡོད་པས་ཤིན་ཏུ་ཡང་ཡིད་ཆེས་པར་བྱའོ། །དེ་ལྟར་ཨུ་རྒྱན་གྱི་ལུང་བསྟན་ཚུལ་རྒྱས་པར་བརྗོད་ན་བསམ་གྱིས་མི་ཁྱབ་པ་ཡོད་ཀྱང༌། ཡི་གེ་མང་དོགས་ཀྱི་མདོར་བསྡུས་ཙམ་བརྗོད་པའོ།། ༈ །།འདིར་སྨོས་པ་སྐབས་སུ་བབས་པའི་བདག་ཅག་གི་བླ་མ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་མཁྱེན་པ་དང་བརྩེ་བའི་འོད་ཟེར་གཅིག་ཏུ་བསྡུས་པ། འཕགས་པའི་ཡུལ་དུ་ཀླུ་སྒྲུབ་སྙིང་པོ།

ཁ་བ་ཅན་འདིར་འཇིག་རྟེན་གསུམ་གྱི་མགོན་པོ་ཞེས་གྲགས་པ་དེ་ཉིད། ཐུགས་རྗེའི་ཤུགས་ཀྱིས་སླར་ཡང་འབྲི་གུང་བྱང་ཆུབ་གླིང་དུ། རང་གི་གདུལ་བྱའི་ལྷག་མ་སྐྱོང་བའི་ཕྱིར་སྤྲུལ་པའི་སྐུ་ཉིད། རྗེ་བཙུན་འདི་ཉིད་དུ་བྱོན་ཚུལ་ནི་སྔོན་འཇིག་རྟེན་མགོན་པོ་ཉིད་ཞལ་བཞུགས་པའི་སྐབས་སུ་འཁོར་བ་ལ་མཐའ་ཡོད་མེད། སངས་རྒྱས་དང་སེམས་ཅན་གྱི་སྔ་ཕྱི། མ་རིག་པ་འཁོར་བའི་འབྱུང་ཁུངས། དེའི་ཕ་མ་བུ་གསུམ་གྱི་རྣམ་བཞག དེའི་གཉེན་པོ་སོགས་རང་ཉིད་ཀུན་ཏུ་བཟང་པོར་གྱུར་པའི་དུས་སུ།༑ གཟིགས་ཚུལ་གྱི་རྣམ་བཞག་རྣམས་གཏན་ལ་ཕབ་པའི་ཚེ། སློབ་མ་རྣམས་ཀྱིས་དེ་རྣམས་ཀྱི་དཀའ་བའི་གནད་རྣམས་རེ་རེ་བཞིན་དུ་ཞུས་པའི་རྗེས་སུ། འཁོར་བྱིན་པོ་རྣམས་གྱེས་ནས། སྤྱན་མངའ་རིན་པོ་ཆེ། དབོན་རིན་པོ་ཆེ། མཁན་པོ་རིན་པོ་ཆེ་དང་གསུམ་ཞབས་དྲུང་དུ་བཞག་ནས་གསེར་ཁང་གི་སྒོ་བཅད་དེ། བཀའ་བསྩལ་མང་པོ་ཞིག་ཕེབས་པའི་རྗེས་སུ། ཁོ་བོ་སླར་ཡང་འབྲི་གུང་བྱང་ཆུབ་ཀྱི་གླིང་འདི་ཉིད་དུ། གདུང་རྒྱུད་དྲི་མ་མེད་པའི་གདན་རབས་བཅུ་གསུམ་པ་ལ་སྐོར་གཅིག་འོངས་ནས་གདུལ་བྱའི་ལྷག་མ་རྣམས་འདུལ་བར་བྱེད་པ་ཡིན། ཞེས་གསུངས་པའི་མོད་ལ། དབོན་རིན་པོ་ཆེ་ལ་གཟིགས་ཤིང་ཁོ་ཡང་ང་ཡིན། ང་ཡང་ཁོ་ཡིན། ཞེས་ཁུ་དབོན་དབྱེར་མེད་དུ་གཏན་ལ་ཕབ་ཅིང༌། དེའི་དུས་སུ་ཁྱེད་གཉིས་ཀྱང་འབྱུང་བ་ཡིན་པས། ཁྱེད་གཉིས་ཀྱི་ཁོ་བོའི་གྲོགས་ལ་འབུང་དགོས་པ་ཡིན་གསུངས་པ་ལ་བརྟེན་ནས། འགའ་ཞིག་དབོན་རིན་པོ་ཆེའི་སྤྲུལ་པ་ཡིན་ནོ་ཞེས་གླེང་ཡང་འགལ་བའི་དོན་ཅན་དུ་མི་བཟུང་ཞིང༌། རྗེ་བཙུན་ཀུན་དགའི་མཚན་འཆང་འདི་ཉིད། འཇིག་རྟེན་གསུམ་གྱི་མགོན་པོ་ཉིད་སླར་ཡང་གདུལ་བྱའི་ལྷག་མ་སྐྱོང་བ་ལ། གོང་དུ་ལུང་བསྟན་པ་བཞིན་བྱོན་པར་ཐེ་ཚོམ་མེད་དོ། །ཡང་འཇིག་རྟེན་གསུམ་མགོན་ཉིད་ཀྱིས་ལུང་བསྟན་པ་ནི་ཁོ་བོའི་གླིང་འདི། བ་ར་བོང་ཕྱུགས་དང༌། སྒོ་མ་རི་ལུ་ཅན་གྱིས་འཛིན་པའི་དུས་སམ།

ལྕག་ཚན་གྱི་ཡུ་བ་བྲག་གི་ལོགས་ལ་བཙུགས་ཏེ། འདི་སྟྭ་ཡུ་དང་སྟེའུ་ཡུ་ཉན་པའི་དུས་སུ་ཁོ་བོ་སྐོར་ཅིག་ཡོང་བ་ཡིན་གསུངས་པ་དང༌། སྔར་གྱི་གསེར་ཁང་སྒོ་བཅད་མའི་ལུང་དོན་གདུང་རྒྱུད་ཁྲི་ཐོག་ཏུ་བྱོན་པའི་གྲངས་བཅུ་གསུམ་པ་ཡིན་པ་སོགས་གོང་དུ་བསྟན་པའི་ལུང་བསྟན་དང༌། སྐུ་དངོས་ཀྱི་མཛད་པ་སོགས་རྒྱུ་མཚན་བསམ་གྱིས་མི་ཁྱབ་པའི་གཏན་ཚིགས་ཀྱི་སྒོ་ནས། རྗེ་བཙུན་འདི་ཉིད། རྗེ་འཇིག་རྟེན་གསུམ་མགོན་ཡིན་པར་ཐེ་ཚོམ་མེད་པར་ཤེས་པར་བྱའོ།། ༈ །།དེ་ལྟར་གདུང་རུས་ཕུན་སུམ་ཚོགས་ཤིང༌། རྒྱལ་བ་གོང་མ་རྣམས་ཀྱིས་ལུང་བསྟན་པའི་སྐྱེས་ཆེན་དམ་པ་དེ་ཉིད། འགྲོ་བའི་དོན་དུ་ཡུམ་གྱི་ལྷུམས་སུ་ཞུགས་པའི་ཚུལ་བསྟན་པ་ནི། དེ་ཡང་འཕགས་པ་སྤྱན་རས་གཟིམས་དབང་ཕྱུག་གི་གདུལ་བྱའི་ཞིང་ཁམས། བྱང་ཕྱོགས་གངས་རིའི་ལྗོངས་སྲིན་མོ་གན་རྐྱལ་དུ་འགྱེལ་བ་ལྟ་བུ་འདི་ལ། མངའ་རིས་སྐོར་གསུམ། ལ་སྟོད་ཚོ་བཞི། དབུས་གཙང་རུ་བཞི། བྱར་དྭགས་ཀོང་གསུམ།༑ མདོ་ཁམས་སྒང་དྲུག་སོགས་ཡོད་པ་ལས། དབུས་གཙང་ཆོས་ཀྱི་འབྱུང་གནས་དག་པའི་ཞིང་ཁམས་ཀྱི་ནང་ཚན། རྒྱལ་སྲས་བྱང་སེམས་དཔག་ཏུ་མེད་པས་བྱིན་གྱིས་བརླབས་པའི་གནས་ཆེན། འབྲི་སེ་བ་བྱང་ཆུབ་ཀྱི་གླིང་དང་ཉེ་བའི་ལོགས། དགེ་བཅུའི་ཡོན་ཏན་དུ་མ་དང་ལྡན་ཞིང༌། བཀྲ་ཤིས་པའི་མཚན་མ་བཟང་པོས་བརྒྱན་པའི་ཡུལ། སྒྲུ་བཀྲ་ཤིས་སྟེང་ཀ་ཞེས་བྱ་བར། ཡབ་གདུང་རུས་ཕུན་སུམ་ཚོགས་པ་སྐྱུ་རའི་རིགས་སུ་འཁྲུངས་ཤིང༌། རིགས་དང་རུས་དང༌།༑ ཆོ་འབྲང་དང་མངོན་པར་རྟོགས་པའི་ཡོན་ཏན་དུ་མའི་བདག་ཉིད་ཅན། དུས་གསུམ་གྱི་རྒྱལ་བ་ཐམས་ཅད་ཀྱི་གསང་བའི་བདག་པོའི་རྣམ་པར་སྤྲུལ་པ། གདུག་པ་ཅན་ཐམས་ཅད་ཚར་གཅོད་ཅིང༌། སྐྱེ་དགུའི་འགྲོ་བ་རྣམས་རྣམ་གྲོལ་གྱི་ལམ་ལ་འགོད་པའི་ཕྱིར་སྤྲུལ་པའི་སྐུ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་ཞེས་བྱ་བ་དེ་ཉིད།༑ རྒྱལ་སྲིད་ཀྱི་དཔལ་འབྱོར་ལ་རོལ་ཞིང༌།

འཁོར་འབངས་ཐམས་ཅད་ཐུགས་བརྩེ་བ་ཆེན་པོས་གཡེལ་བ་མེད་པར་སྐྱོང་བའི་ཚེ། བློན་པོའི་མཆོག་ཏུ་གྱུར་པ་རྣམས་ཀྱི་བཀའ་བགྲོས་ཏེ། བློ་མདུན་གཅིག་ཏུ་བྱས་ནས། འགྲོ་བའི་དོན་དུ་གདུང་རིགས་ཁྱད་པར་ཅན་འཕེལ་བའི་ཐབས་ཟབ་མོར་གྱུར་པ། བཙུན་མོའི་འཁོར་ལ་རོལ་བར་གསོལ་བ་བཏབ་པས་རིགས་ལྡན་གྱི་བསྟན་པ་སྤེལ་པའི་ཕྱིར་བཀའི་གནང་བར་གྱུར་པ་དང༌། སྟག་རྩེར་སྐུ་འཁྲུངས་པའི་བདག་མོ། ཁ་དོག་དབྱིབས་དང་ལྡན་པ། མཛེས་ཤིང་ལྟ་ན་སྡུག་པ་སྐྱེ་དགུ་ཀུན་གྱི་ཡིད་འཕྲོག་པ། དད་བརྩོན་ཤེས་རབ་སྙིང་རྗེའི་མངའ་བདག རྡོ་རྗེ་ཕག་མོའི་རྣམ་པར་སྤྲུལ་པ་བདག་མོ་རིན་ཆེན་དཔལ་མོ་ཞེས་པ་སྤྱན་དྲངས་ཏེ།༑ ཡབ་རིན་ཆེན་ཆོས་ཀྱི་རྒྱལ་པོ་ལ་ཕུལ་བའི་ཚེ། རྗེ་བཙུན་དམ་པ་འདི་ཉིད། འགྲོ་བའི་དོན་ལ་དམིགས་ཏེ་བཟོད་པ་མེད་པའི་བརྩེ་བ་ཆེན་པོའི་སྒོ་ནས། ལྷའི་བུ་དམ་པ་ཏོག་དཀར་སེར་སྐྱའི་གྲོང་དུ་ཡུམ་ལྷ་མོ་སྒྱུ་འཕྲུལ་མའི་ལྷུམས་སུ་ཞུགས་པ་ཇི་ལྟར་བར། ངོ་མཚར་བའི་ལྟས་ཁྱད་པ་ཅན་དུ་མ་དང་བཅས་ཏེ་ཡུམ་གྱི་ལྷུམས་སུ་ཞུགས་པར་གྱུར་ཏོ། །དེའི་ཚེ་ཡུམ་ལུས་སེམས་བདེ་བས་ཁྱབ་པ་དང༌། ཏིང་ངེ་འཛིན་རྩོལ་མེད་དུ་འཆར་བ་དང༌། རྣལ་ལམ་དུ་མཁའ་ལ་རྫུ་འཕྲུལ་གྱིས་འགྲོ་བ་དང༌། ཉི་ཟླ་ཁོང་ནས་ཤར་བ་དང༌། དུང་ཕྱོགས་བཞིར་བུས་པའི་སྒྲས་ཕྱོགས་ཐམས་ཅད་དུ་གྲགས་པ་སོགས་ངོ་མཚར་བའི་ལྟས་དཔག་ཏུ་མེད་པ་བྱུང་བའོ། །རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས། ཐོག་མར་གདུང་རུས་སྐྱུ་རའི་བྱུང་ཁུངས་དང༌། རྒྱལ་བ་གོང་མས་ལུང་བསྟན་ཚུལ་དང་བཅས་པའི་སྒོ་ནས་ཡུམ་གྱི་ལྷུམས་སུ་ཞུགས་པའི་མཛད་པ་བསྟན་པའི་ལེའུ་སྟེ་དང་པོའོ།། ༈ །།མཛད་པ་གཉིས་པ་རིགས་བཟང་ཡབ་ཡུམ་གྱི་སྲས་སུ་བལྟམས་པའི་ཚེ། ངོ་མཚར་གྱི་སྤྱོད་པས་སྐྱེ་བོ་རྣམས་ཀྱི་སྣང་བ་སྒྱུར་བར་མཛད་པའི་རྣམ་པར་ཐར་པ་ནི་འདི་ལྟ་སྟེ།

གོང་དུ་བསྟན་པ་ལྟར་གནས་ཕུན་སུམ་ཚོགས་པ་སྒྲུ་བཀྲ་ཤིས་སྟེང་ཁར། ཡབ་གསང་བདག་ཕྱག་ན་རྡོ་རྗེའི་རྣམ་སྤྲུལ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་དང༌། ཡུམ་རྡོ་རྗེ་ཕག་མོའི་རྣམ་པར་སྤྲུལ་པ་མཁྱེན་པའི་བློ་གྲོས་ལ་ཐོགས་པ་མེད་ཅིང་བརྟུལ་ཞུགས་ཀྱི་ནུས་པས་ཕས་རྒོལ་མ་རུངས་པ་ཚར་གཅོད་པའི་མཐུ་སྟོབས་ཀྱི་བདག་མོ་རིན་ཆེན་དཔལ་མོ་ཞེས་པའི་ཡབ་ཡུམ་གཉིས་ལ་སྲས་མཆེད་ལྕམ་བཞི་འཁྲུངས་པ་ནི། ཆེ་ཤོས་ལྕམ་འགྲོ་བའི་སྒྲོན་མ་ཞེས་བྱ་བ་གླང་གི་ལོ་ལ་འཁྲུངས་ཤིང༌། གཟུགས་དང་ལང་ཚོ་རྒྱས་ཤིང་མཛེས་སྡུག་ཡིད་འོང་དང་ལྡན་པ་ཞིག་བྱུང་བ་དེ་ཉིད་སྟག་ལུང་པའི་ཁབ་དུ་བྱོན་ནོ། །གཅེན་པོ་དཔལ་མིའི་དབང་པོ་རིན་ཆེན་རྣམ་རྒྱལ་དེ་ཉིད་འབྲུག་གི་ལོ་ལ་འཁྲུངས་ཤིང༌།༑ ཁང་གསར་ནང་སོའི་སྡེ་སྲིད་ཀྱི་ཁུར་བཟུང་ནས། འཇིག་རྟེན་ཆོས་མཐུན་གྱི་ཐུགས་བསྐྱེད་རྣམ་པར་དག་པའི་སྒོ་ནས། མངའ་འབངས་དགེ་བཅུའི་ཁྲིམས་ལ་འགོད་པའི་དཔལ་ལ་དབང་བསྒྱུར་ཞིང༌། ནང་དུ་ཟབ་མོའི་ཉམས་ལེན་རིམ་གཉིས་ཀྱི་རྣལ་འབྱོར་ལ་བརྩོན་པ་མི་ལྷོད་པར་བཞུགས་པ་ཡིན་ནོ། །དེ་ནས་རྗེ་ཉིད་འཁྲུངས་པ་ཡིན་ཞིང༌། རྗེ་ཉིད་ཀྱི་གཅུང་པོ་ཆོས་ཀྱི་རྒྱལ་པོའི་མཚན་ཅན། ཆུ་ཕོ་ཁྱིའི་ལོ་ལ་འཁྲུངས་ཤིང༌། དབོན་སར་བཞུགས་ནས་ཟབ་མོའི་རྣལ་འབྱོར་ལྷུར་བླངས་སོ།། ༈ །།དེ་ལ་འདིར་སྨོས་པ་སྐབས་སུ་བབས་པའི་འགྲོ་བའི་བླ་མ་ཀུན་དགའ་རིན་ཆེན་དེ་ཉིད། ལུག་གི་ལོ་ལ། ཡུམ་ལ་བདེ་ཉམས་བསམ་གྱིས་མི་ཁྱབ་པའི་ངང་ནས་བྱམས་བཞུགས་ཀྱི་ཚུལ་དུ་སྐུ་འཁྲུངས་པར་གྱུར་ཏོ། །དེ་ལྟར་བལྟམས་པའི་ཚེ། ངོ་མཚར་བའི་ལྟས་ཕུན་སུམ་ཚོགས་པ་འདི་དག་བྱུང་སྟེ། ཡབ་ཀྱི་རྨི་ལམ་ལ།༑ བཀྲ་ཤིས་སྒོ་མང་བཞེངས་པ་དང༌། ཡུམ་གྱི་རྨི་ལམ་ལ། བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་རྟེན་དང་བརྟེན་པར་བཅས་པ་རང་གི་ལུས་ལས་སྤྲོས་ཤིང༌།༑ འགྲོ་བ་མང་པོ་ལ་དབང་བསྐུར་བ་དང༌།

མདུན་ནས་བདུད་རྩིའི་ཆུ་མིག་རྡོལ་བ་ལ་འགྲོ་བ་མང་པོ་འཐུང་ཞིང་ངོམས་པའི་མཐར། རང་གིས་རྔ་བོ་ཆེ་བརྡུངས་པའི་སྒྲ་ལ་དེ་རྣམས་ཉན་ཅིང་འདུག་པ་སོགས་ངོ་མཚར་བའི་རྨི་ལྟས་བཟང་པོ་དང༌། འབྲི་གུང་མཐིལ་དུ་གསེར་ཁང་ཆོས་རྗེའི་སྐུ་ལས་འོད་ཟེར་ཁ་དོག་སྣ་ལྔ་འཕྲོས་པའི་འོད་ཀྱིས་སྒྲུ་ལུང་གི་ནང་ཐམས་ཅད་ཁྱབ་ཅིང༌། མཐིལ་དང་མཚེའུ་ཁ་སོགས་འོད་ཟེར་གྱི་སྦྲེལ་ཞིང་ཀུན་ཏུ་དཀྲིས་པ་དང༌། ནམ་ཟླའི་རྒྱལ་པོ་དགུན་ཡང་ཡོན་ཆབ་མི་འཁྱག་པ་དང༌། དེ་ཉིད་ཀྱི་རྟའི་ཟླ་བ་ལ་གཅུང་གི་མཆོད་རྟེན་ཆེན་མོའི་གསེར་ཐོག་རྩེ་མོར། མེ་ཏོག་མང་པོ་ཤར་ཞིང་བཀྲ་བ་དང༌། གཞན་ཡང་ས་ཕྱོགས་ཕལ་ཆེར་དབྱར་གྱི་དུས་ཇི་ལྟ་བ་བཞིན་དུ་གྱུར་པ་དང༌། ལྷའི་མེ་ཏོག་གི་ཆར་འབེབས་པ་ལ་སོགས་པའི་ལྟས་ངོ་མཚར་ཅན་བསམ་གྱིས་མི་ཁྱབ་པ་བྱུང་བ་སྐྱེ་བོ་ཕལ་ཆེ་བ་རྣམས་ཀྱིས་མཐོང་བས་རྒྱལ་བའི་སྲས་ལ་ཐམས་ཅད་ཡ་མཚན་པར་གྱུར་ཏོ། །དེ་ལྟར་སྐུ་བལྟམས་པའི་ཚེ། དབུའི་སྤྱི་གཙུག་གཞན་ལས་ཅུང་ཟད་མཐོ་ཞིང་གཙུག་ཏོར་གྱི་རྣམ་པ་ལྟ་བུ་དང༌།༑ དཔྲལ་བའི་དབྱེས་ཆེ་ཞིང༌། ཤངས་ཀྱི་གཟེངས་མཐོ་བ་དང༌། སྙན་ཤལ་རིང་དུ་འཕྱང་བ་དང༌། ཡན་ལག་དང་ཉིང་ལག་རྒྱས་ལ་སྐུ་སྐབས་ཕྱེད་པ་དང༌། དབང་པོ་ཡོངས་སུ་གསལ་ཞིང༌། དཀར་ལ་དམར་མདངས་ཆགས་པ་དང༌། འཇིག་རྟེན་པའི་སྐྱེ་བོ་གཞན་ལས་ཁྱད་པར་གྱུར་པ། ཞབས་འཁོར་ལོས་མཚན་པ་སོགས་མཚན་དང་དཔེ་བྱད་བཟང་པོས་བརྒྱན་པ་ཀུན་གྱི་ཡིད་དུ་འོང་བ་ཞིག་འཁྲུངས་སོ། །དེའི་ཚེ། ངོ་མཚར་བའི་ལྟས་དང་ཡ་མཚན་མཆོག་ཏུ་གྱུར་པའི་སྲས་འཁྲུངས་པས། ཡབ་ཡུམ་གཉིས་ཀྱང༌། སྲས་ཀྱིས་རྒྱལ་བའི་བསྟན་པ་འཛིན་པའི་བཤེས་གཉེན་ཆེན་པོ་ཞིག་ཡོང་བར་དགོངས་ཏེ། ཐུགས་ལ་དགའ་སྤྲོ་དཔག་ཏུ་མེད་པའི་ངང་ནས་ཚུལ་ཁྲིམས་རྣམ་པར་དག་པ་དང་ལྡན་ཞིང༌། བྱང་ཆུབ་ཀྱི་སེམས་ཀྱི་ཁུར་གྱི་ལྗི་བ། རིགས་སྔགས་ཟབ་མོའི་དོན་ལ་མཐུ་སྟོབས་ཐོབ་པའི་བཤེས་གཉེན་བཀྲ་ཤིས་རྒྱལ་མཚན་ཞེས་བྱ་བས།༑

རྒྱལ་སྲས་བཙས་པའི་ཆོ་ག་ལེགས་པར་མཛད་དེ། མཚན་རིན་ཆེན་ལྷུན་པོ་ཞེས་བྱ་བར་གསོལ་ནས། སྤང་ན་མཚོ་བའི་མ་མ། མཛངས་ཤིང་ཚུལ་དང་མཐུན་པ་འགའ་ཞིག་དང་བཅས་པས་ཞབས་ཏོག་བསྒྲུབས་ཤིང༌། རོ་བརྒྱ་ལྡན་པའི་ཟས་མཆོག་ཕུན་སུམ་ཚོགས་པ་ལ་བརྟེན་ནས་སྐྱེད་བསྲིངས་པས། གཞན་གྱི་ཟླ་སྐྱེད་ལས། རྒྱལ་སྲས་འདིའི་ཞག་སྐྱེད་ཆེ་བ་དང༌། གཞན་གྱི་ལོ་སྐྱེད་པས་འདིའི་ཟླ་སྐྱེད་ཆེ་བ་དང༌། རྒྱལ་སྲས་འདི་འཁྲུངས་ནས། ས་ཕྱོགས་ལོ་ལེགས་པ་དང༌། ནད་ཡམས་རྒྱུན་ཆད་པ་སོགས་བཀྲ་ཤིས་པའི་དགེ་མཚན་བསམ་གྱིས་མི་ཁྱབ་པ་དང་ལྡན་པར་གྱུར་པ་ཡིན། དེ་ལྟར་ངོ་མཚར་རྨད་དུ་བྱུང་བའི་བལྟམས་ཚུལ་ལ་དད་པ་དང་མོས་པས་ཅུང་ཟད་བསྟོད་པ། ཨེ་མ་ཧོ། རིགས་རུས་ཕུན་ཚོགས་དྲི་མེད་ཆུ་ཤེལ་ལས། །མཚན་དཔེས་བརྒྱན་པའི་བསིལ་ཟེར་དྲྭ་བ་ཅན། །སྨོན་ལམ་སྟོབས་ཀྱིས་གངས་ཅན་མཁའ་ལ་ཤར། །བདག་སོགས་འགྲོ་བའི་རྒྱུ་སྐར་མགོན་དུ་གྱུར། །སྔོན་ཚེ་ལྷ་བུ་དམ་པ་ཏོག་དཀར་དེ། །ཡུམ་གྱི་ལྷུམས་ཞུགས་ངོ་མཚར་བལྟམས་ཚུལ་བཞིན།༑ །༑སྤྲུལ་པའི་སྐྱེས་མཆོག་དམ་པ་ཁྱོད་ཉིད་ཀྱང༌། །རིགས་བཟང་ཡབ་ཡུམ་སྲས་ཀྱི་ཚུལ་བཟུང་ནས། །རང་བཞིན་སྐྱེ་དགུ་ཀུན་གྱི་ཡིད་འཕྲོག་པའི། །ངོ་མཚར་ལྟས་བཅས་བཀྲག་མདངས་མཛེས་པའི་སྐུ། །བདག་སོགས་འགྲོ་བའི་དོན་དུ་བལྟམས་ཚུལ་ལ། །ངོ་མཚར་དད་པས་ཕྱག་འཚལ་སྐྱབས་སུ་མཆི། །བདག་སོགས་ཁྱེད་ལ་ལྟོས་པའི་བུ་རྒྱུད་རྣམས། །འབྲེལ་མེད་བརྩེ་བ་ཆེན་པོས་བསྐྱང་དུ་གསོལ། །རེ་ས་གཞན་ན་མེད་དོ་སྐུ་དྲིན་ཅན།། ༈ །།རྗེ་བཙུན་དམ་པ་ཀུན་དགའ་རིན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས། རིགས་བཟང་ཡབ་ཡུམ་གྱི་སྲས་སུ་བལྟམས་ཚེ། ངོ་མཚར་གྱི་སྤྱོད་པས་སྐྱེ་བོ་རྣམས་ཀྱི་སྣང་བ་བསྒྱུར་བའི་མཛད་པ་བསྟན་པའི་ལེའུ་སྟེ་གཉིས་པའོ།། ༈ །།རྗེ་བཙུན་དམ་པ་ཀུན་དགའ་རིན་ཆེན་དེ་ཉིད་ཀྱི་མཛད་པ་གསུམ་པ་ཁབ་ཏུ་བཞུགས་ཚེ་སྔོན་གྱི་ལས་སད་པས།

ཞི་ཁྲོ་རབ་འབྱམས་ཀྱི་ལྷ་ཚོགས་ཀྱི་ཞལ་གཟིགས་ཏེ། བྱིན་གྱིས་བརླབས་པས། ཏིང་ངེ་འཛིན་ཁྱད་པར་ཅན་ཐུགས་ལ་འཁྲུངས་པའི་ངང་ནས་ཐོས་བསམ་མཛད་ཚུལ་ཅུང་ཟད་རྣམ་པར་ཐར་པ་ནི་འདི་ལྟ་སྟེ། རྒྱལ་སྲས་གཞོན་ནུ་དེ་ཉིད། རང་གི་འཁོར་ཐམས་ཅད་ཀྱི་བརྩེ་བས་སྐྱོང་ཞིང་བཞུགས་པའི་ཚེ། རང་དང་ལོ་མཉམ་གྱི་གཞོན་ནུའི་འཁོར་རྣམས་དང་ལྷན་ཅིག་ཏུ་རོལ་རྩེད་མཛད་པའི་ཚེ་ཡང༌། ཆོས་ཀྱི་ཁྲི་ཆེན་པོ་བཤམས་པའི་སྟེང་དུ་བཞུགས་ནས། ལྔ་ལྡན་གྱི་རྩ་ཚིག་ལ་སོགས་པ་ཟབ་རྒྱས་ཀྱི་ཆོས་ཀྱི་འཁོར་ལོ་བསྐོར་བའི་རྣམ་འགྱུར་གྱི། བྱིས་དང་རྡེའུ་ལ་ཆོས་གསུང་ཚུལ་དང༌། གཞོན་ནུ་དཔག་ཏུ་མེད་པ་འཁོར་དུ་བསྡུས་ཏེ། འདམ་རྫབ་དང༌། ཟན་ལ་གཏོར་མ་བཞེངས་ནས་དབང་བསྐུར་ཚུལ་དང༌། ལུས་དྲང་པོར་བསྲང་ནས་མཉམ་བཞག་ཏིང་ངེ་འཛིན་ལ་བཞུགས་ཚུལ་བསྟན་པའི་མཐར།༑ ངོ་མཚར་བའི་སྤྲུལ་བསྒྱུར་གྱི་ཚུལ་དང༌། མངོན་མཁྱེན་དང༌། སྔོན་གྱི་སྐྱེ་བ་དཔག་ཏུ་མེད་པ་དྲན་པའི་ཚུལ་དང༌། ཁྱད་པར་འཕགས་མཆོག་ཀླུ་སྒྲུབ་སྙིང་པོར་སྐྱེ་བ་བཞེས་ཚུལ་སོགས། སྔོན་གྱི་གནས་རྗེས་སུ་དྲན་པ་སོགས་དུ་མ་ཞིག་གསུངས་ཀྱང༌། དེའི་དུས་ནི། སྐྱེ་བོ་ཐམས་ཅད་ཀྱི་བདེན་པར་མ་བཟུང་ཞིང༌། ཕྱིས་མངོན་མཁྱེན་གསུངས་པ་རྣམས། ཇི་ལྟར་གསུངས་བཞིན་དུ། ཀུན་གྱི་མངོན་སུམ་དུ་གྱུར་པས། དད་ཅིང་མོས་པ་ཆེན་པོར་གྱུར་པའོ། །ཀླུ་སྒྲུབ་ཀྱི་སྐྱེས་རབས་སོགས་འགངས་ཆེ་བ་རྣམས་ནི། ཕྱིས་བཀའ་རྒྱས་བཏབ་ནས་ཡི་གེར་བྲི་བར་མ་གནང་ངོ༌། །གཞན་ཡང་རྗེ་བཙུན་འདི་ཉིད། གསུང་གི་སྨྲ་ཤེས་ཙམ་ཉིད་ནས། སྔོན་གྱི་ལས་ཚད་མེད་པ་སད་པའི་སྟོབས་ཀྱིས། འགྲོ་བ་མཐའ་དག་ལ་མི་བཟོད་པའི་སྙིང་རྗེ་ཆེན་པོ་རང་རྡོལ་དུ་ཤར་བ་དང༌། གསུང་སྒྲོས་ཕལ་ཆེར་ཆོས་ཀྱི་དོན་འབའ་ཞིག་ཏུ་སྨྲ་བ་དང༌། རང་གི་འཁོར་རྣམས་ལ་ཡང་སྙན་པའི་ཚིག་གི་བརྗོད་པ་དང༌། ང་སྒོམ་ཞྭ་སྨུག་ཐིབས་སེ་བ་ཞིག་གི་ངང་ནས་བསྟན་པ་འཛིན་པ་ཡིན་གསུངས་པ་དང༌།

དགུང་ལོ་བདུན་པའི་ཚེ།༑ བཤེས་གཉེན་གྲགས་པའི་མཚན་ཅན་གྱིས་བྲིས་ཀློག་ཕུལ་བའི་ཚེ་ཡང༌། བརྡ་བསྟན་པ་ཙམ་གྱིས་མཁས་པའི་ཕུལ་དུ་ཕྱིན་པ་དང༌། མཚན་བརྗོད་རང་ཤར་དུ་འདོན་པ་ལ་ཐོགས་པ་མེད་པ་སོགས་ཡོན་ཏན་དུ་མའི་མངའ་བདག་དུ་གྱུར་པ་ཡིན་ནོ། །མཛད་པ་དེ་རྣམས་ཀྱི་རྩ་བ་ཡིད་ཆེས་པའི་ཁུངས་མདོར་བསྡུས་ཙམ་བརྗོད་པ་ནི། རྗེ་འདི་ཉིད་ཀྱི་གསང་བའི་རྣམ་ཐར་ལས། རྗེ་རང་གིས་གསུངས་པ་ནི་འདི་ལྟར་རོ། །ཁོ་བོ་སྐྱེས་པའི་གནས། མཁའ་འགྲོ་མ་ཐམས་ཅད་ཀྱི་གསང་བའི་གནས།༑ སྒྲུ་ཕུ་ཞེས་པའི་གནས་སུ་བལྟམས་ཏེ། སྐྱེས་ནས་འདུན་པ་མངོན་དུ་ཕྱོགས་པའི་བསམ་པ་རྙེད་ཚུན་ནས། དད་པ་དང་དང་བ་དང་མདུན་པ་རྣམས་ཆེ་བ་ཞིག་བྱུང༌།༑ ཁྱད་པར་སྙིང་རྗེ་ཆེ་བ་ཞིག་ཡོད་པ་ལས། དུས་གཅིག་གི་ཚེ་འབྲི་སྟག་འཁྲུགས་ཏེ། མི་མང་པོ་མ་རུངས་པར་བྱས་པའི་ཚེ། བདག་གི་རྨང་ལམ་དུ་བྱིས་པ་ཆུང་ངུ་རལ་པ་ཁམ་པ་ཡོད་པ་ཞིག་གིས། རི་བོང་གི་མགོ་བཅད་པ་རས་ཁུག་གང་ཁྱེར་བྱུང་ནས། བདག་གི་མདུན་དུ་བོར་ནས་ད་དུང་གསོད་དམ་ཟེར་བྱུང་བ་ལས། བདག་ཉིད་སྙིང་རྗེ་མི་བཟོད་པ་སྐྱེས་ཏེ་ད་མ་གསོད་བྱས་པ་ཞིག་བྱུང༌། འདི་ནི་སྐྱེས་བུ་དམ་ཅན་ཡིན་པར་མངོན་ཏེ། རྗེ་འཇིག་རྟེན་གསུམ་གྱི་མགོན་པོ་དེ་ཉིད། ཁམས་ནས་ཕེབས་པའི་དུས་སུ། རྡོ་རྗེ་ལེགས་པས་ལམ་སྣ་མཛད། རི་བོང་ལ་སོགས་སུ་སྤྲུལ་ནས་ཆོས་ཞུ་བ་ཡོད་ཅེས་པ། བརྒྱུད་པ་འདིས་སྒྲུབ་མི་དགོས་པར་རང་བཞིན་གྱི་འཁོར་བར་སྣང་བས།༑ ཕྱིས་ཀྱི་དུས་སུ་ཡང་འབྲལ་མེད་དུ་འཁོར་ཅིང༌། གདོང་གྲོགས་སྒྲུབ་པ་ཞིག་བྱུང་བ་ཡིན། གཞན་ཡང་ངེད་ལ་སྔོན་གྱི་བག་ཆགས་ཀྱི་རྣམ་པས། རབ་ཏུ་བྱུང་བར་འདོད་པ་དང༌། ཆོས་ཉན་བཤད་ཀྱི་ཚུལ་བྱིས་པ་དང་རྡེའུ་རྣམས་ལ་ཆོས་འཆད་ཅིང༌། ཁྲི་དང་བླ་མ་དང༌། ཆོས་ཉན་གྱི་རྣམ་འགྱུར་སོགས་དུ་མ་ལ་རོལ་རྩེད་བྱས་པའང་དྲན་ཞིང༌།༑ ངག་ཏུ་འཇམ་དཔལ་གྱི་མཚན་ཡང་དག་པར་བརྗོད་པ་འདི་བློ་ལ་རང་ཤར་དུ་བྱུང་བ་སོགས་ཀློག་པ་ལ་སྐྱོ་བ་མེད་དེ་ཡི་དམ་དུ་བྱས་སོ། །ཞེས་སོགས་རྗེ་ཉིད་ཀྱི་གསུང་རང་ལས་བྱུང་བ་ནི་ཤིན་ཏུ་ཡིད་ཆེས་པའི་རྡོ་རྗེའི་གསུང་ཡིན་ནོ།། །།དེ་ནས་དགུང་ལོ་བཅུ་པ་འབྲུག་གི་ལོའི་ས་གའི་ཟླ་བ་ལ།

ཡབ་རིན་ཆེན་ཆོས་ཀྱི་རྒྱལ་པོ་མྱ་ངན་ལས་འདས་པའི་ཚུལ་བསྟན་པས། དེའི་ཚེ་ཡུམ་ཆེན་བདག་མོ་རིན་ཆེན་དཔལ་མོ་དེ་ཉིད། ཐུགས་མྱ་ངན་གྱིས་ནོན་པའི་སྡུག་བསྔལ་ཆེན་པོའི་ངང་ལ། ཅི་མཛད་ཀྱི་གཏོལ་མ་རྙེད་པར་བཞུགས་པའི་ཚེ། རྗེ་འདི་ཉིད་གཞོན་ནུ་དགུང་ལོ་བཅུ་པའི་གསུང་གིས་ཡུམ་ལ་འདི་སྐད་ཅེས་ཞུས་སོ།། ༈ །།ཀྱེ་མ་གསོན་དང་ཡུམ་མཆོག་དཔལ་མོའི་མཚན། །སྣང་སྲིད་སྒྱུ་མའི་འཁོར་ལོ་བསྐོར་བ་ལ། །མྱ་ངན་མ་མཛད་ཐུགས་སྟོབས་ཆེན་པོ་བསྐྱེད། །མཚུངས་མེད་རིན་ཆེན་དབང་གི་རྒྱལ་པོ་དང༌།༑ །༑གཅེན་པོ་རྣམ་པར་རྒྱལ་བའི་མཚན་ཅན་ལ། །ཞལ་ཏ་བཀོད་པའི་ཁྱད་པར་གང་དགོས་ཞུས། །སྦྱིན་པའི་གཏེར་ཆེན་བུམ་པ་བཟང་པོ་ཡིས། །དབུལ་ཞིང་ཕོངས་པའི་སྐྱེ་བོ་ཚིམ་པར་མཛོད། །རྒྱལ་བ་སྲས་བཅས་མཆོད་སྤྲིན་རྒྱ་མཚོས་མཆོད། །དགེ་སློང་བྲམ་ཟེ་ལ་སོགས་ལེགས་པར་བསྡུས། །དཀྱིལ་འཁོར་སྒྲུབ་མཆོད་གསང་སྔགས་བཟླས་བརྗོད་དང༌། །གཏོར་མ་ཆོ་ག་གསུང་རབ་ཀློག་པ་སོགས། །རང་རང་གཞུང་ལུགས་ཇི་བཞིན་སྒྲུབ་ཏུ་ཆུག །དེ་བཞིན་གཤེགས་པའི་སྐུ་གཟུགས་མཆོད་རྟེན་སོགས།༑ །༑ཡབ་མེས་བཀའ་སྲོལ་བཟང་པོའི་ལུགས་བཞིན་མཛོད། །དེ་ལྟར་མཛད་ན་ཡབ་ཀྱི་ཐུགས་དགོངས་ནི། །ཆོས་ཀྱི་དབྱིངས་སུ་རྫོགས་པར་འགྱུར་བ་ལགས། །ཞེས་པ་ལ་སོགས་པ་རྒྱས་པར་ཞུས་པའི་ཚེ། ཡུམ་མྱ་ངན་ལས་གྲོལ་ནས་ངལ་སོས་པ་ལྟ་བུའི་དབང་པོ་རྙེད་དེ། རྗེ་ཉིད་གཞོན་ནུ་དགུང་ལོ་བཅུ་པའི་བཀའ་ལུང་སྤྱི་བོས་བླངས་ཏེ། མྱུར་བར་གཟིམས་ཁང་མཚེའུ་ཁར་ཕེབས། ཁུ་དབོན་དྲུང་དུ་བཀའ་ལུང་གང་འོས་འཕྲལ་ལ་ཞུས་ཏེ། ཐུགས་ཁུར་མཐིལ་ཕྱིན་ཡུམ་དྲུང་རང་ཉིད་ཀྱིས་བསྣམས་ནས།༑ ཡབ་ཀྱི་དགོངས་པ་རྫོགས་ཐབས་ཞལ་བཀོད་ཇི་ལྟ་བ་བཞིན་ལེགས་པར་བསྒྲུབས་པ་ཡིན་ནོ། དེའི་ཚེ་རྗེ་རིན་པོ་ཆེ་འདི་ཉིད། སྐུ་ལ་སིབ་བུ་བཞེས་ནས་བསྙུང་བའི་ཚུལ་བསྟན་པ་ལས། བར་སྐབས་ཤིག་ཏུ་མི་བཟོད་པ་ལྟ་བུའི་བསྙུང་ཟུག་ཤིན་ཏུ་ཆེ་བར་གྱུར་པ་ལ།

གཡོ་བ་མེད་པའི་ཐུགས་དམ་ཟབ་མོའི་ངང་དུ་ལྷང་ངེ་བ་བཞུགས་པའི་ཚེ་སངས་རྒྱས་སྨན་གྱི་རྒྱལ་པོས་གཙོ་མཛད་པའི་ལོངས་སྤྲུལ་ཞི་ཁྲོའི་ལྷ་ཚོགས་འོད་ཟེར་དུ་མ་འཕྲོ་བའི་དཀྱིལ་འཁོར་དཔག་ཏུ་མེད་པ་མདུན་གྱི་ནམ་མཁར་བྱོན་ནས། དེ་དག་གིས་བྱིན་གྱིས་རློབ་པའི་དག་པའི་སྣང་བ་ཁྱད་པར་ཅན་ཞིག་བྱུང་བས། ཏིང་ངེ་འཛིན་དེའི་སྣ་དྲངས་ནས་ཐུགས་དམ་ཟབ་མོའི་རྣལ་འབྱོར་ལ་ཉིན་མཚན་གཡེལ་བ་མེད་ཅིང༌། མཉམ་རྗེས་འཛིན་པ་ཐམས་ཅད་དང་བྲལ་བའི་ངང་ལ་བཞུགས་པའོ། །ཚུལ་འདི་ནི་དུས་གསུམ་གྱི་རྒྱལ་བ་མ་ལུས་པས་གཞོན་ནུ་ཉིད་ནས་རྗེས་སུ་བཟུང་ཞིང༌། ཏིང་ངེ་འཛིན་ཁྱད་པར་ཅན་ཐུགས་ལ་སྐྱེད་པར་མཛད་པའི་རྣམ་པར་ཐར་པ་མཆོག་ཏུ་གྱུར་པའོ།། ༈ །།དེ་ནས་རིམ་པ་ལྟར་རྒྱལ་བའི་གསུང་རབ་རྒྱ་མཚོའི་དོན་ལ་ཐོས་བསམ་སྒོམ་གསུམ་གྱི་རྩལ་སྦྱོང་མཛད་པའི་ཐུགས་དགོངས་དྲག་པོ་ཤར་བའི་ཚུལ་བསྟན་པ་ནི། རྗེ་ཉིད་ཀྱི་གསང་བའི་རྣམ་ཐར་ལས་ཡོངས་འཛིན་གྱི་བླ་མ་བསྟེན་ཚུལ་ལ། སེམས་ངོ་སྤྲད་པའི་བླ་མ་གསུམ། གཞུང་ཚོགས་བསྟན་པའི་བླ་མ་དྲུག མན་ངག་བསྟན་པའི་བླ་མ་གསུམ་དང་བཅུ་གཉིས་བསྟེན་པ་ལས། དེ་རྣམས་ཀྱི་ནང་ནས་བཀའ་དྲིན་འཁོར་དུ་མེད་པ། ཆོས་དང་རིགས་ཀྱི་མངོན་པར་མཐོ་ཞིང༌། རྒྱལ་བའི་གསུང་རབ་ཟབ་པ་དང་རྒྱ་ཆེ་བའི་ཚུལ་མཐའ་དག་ལ་མཁས་ཤིང༌། གྲུབ་པའི་རྟགས་མཆོག་ཏུ་གྱུར་པ་མངོན་སུམ་དུ་སྟོན་ནུས་པ། རང་གི་ཁུ་བོ་དབང་རིན་པོ་ཆེ་རིན་ཆེན་ཆོས་ཀྱི་རྒྱལ་པོ་ཞེས་བྱ་བའི་དྲུང་དུ། ཐོག་མར་གསུང་ཆོས་ཟབ་ལ་རྒྱ་ཆེ་ཞུས་པའི་ཚུལ་ནི། འདི་ལྟ་སྟེ། རྗེ་འདི་ཉིད་དགུང་ལོ་བཅུ་གཅིག་བཞེས་པ་སྦྲུལ་གྱི་ལོ་ལ། རང་གི་ཁུ་བོ་དབང་གི་རྒྱལ་པོའི་དྲུང་དུ་བྱོན་ཏེ། ལུས་གུས་པའི་ཕྱག་གི་ཐལ་མོ་ཐུགས་ཁར་སྦྱར་སྟེ་ཞུ་བ་འདི་སྐད་ཅེས་ཕུལ་ལོ།། །།ཨེ་མ་མཚུངས་མེད་བླ་མ་རིན་པོ་ཆེ། །བདག་ནི་དལ་འབྱོར་མི་ལུས་རིན་ཆེན་གྱི། །གྲུ་འདི་རྙེད་ཚེ་དེད་དཔོན་ཁྱོད་ཉིད་ལ། །བརྟེན་ནས་ངེས་དོན་ནོར་བུའི་ཕྲེང་བ་འདི། །སྤེལ་ལེགས་ངོ་མཚར་འདོད་དགུ་འབྱུང་བ་ཡིས། །འགྲོ་བའི་དབུལ་བ་སེལ་བའི་སྤྲོ་བ་སྐྱེས། །དེ་ཕྱིར་ཁྱོད་ཀྱིས་བརྩེ་བས་བསྐྱང་དུ་གསོལ། །ཞེས་པའི་ཞུ་བ་མཆོག་ཏུ་གྱུར་པའི་སྒོ་ནས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་ལས།

རྗེ་བཙུན་དམ་པ་དེ་ཉིད་ངོ་མཚར་ཞིང་སྣོད་དང་ལྡན་པར་གཟིགས་ནས། ཐོག་མར་འདུས་བྱས་མི་རྟག་པ། ལས་རྒྱུ་འབྲས་འཁོར་བའི་ཉེས་དམིགས། ཐར་པའི་ཕན་ཡོན་ལ་སོགས་ཏེ་སྔོན་འགྲོའི་ཆོས་རྣམས་གཏན་ལ་ཕེབས་པར་མཛད་ནས། རིམ་པ་ལྟར་ཐུན་མོང་དང་ཐུན་མོང་མ་ཡིན་པའི་སྐྱབས་སུ་འགྲོ་བ་དང༌། སྨོན་པ་དང་འཇུག་པའི་བྱང་ཆུབ་མཆོག་ཏུ་ཐུགས་བསྐྱེད་ནས་སོ་སོའི་བསླབ་བྱ་ཕན་ཡོན་དང་བཅས་པས་རིམ་གྱིས་འཁྲིད་པར་མཛད་དོ། །དེ་ནས་འཇིག་རྟེན་གསུམ་གྱི་མགོན་པོའི་ཐུགས་བསྐྱེད་ཆེན་མོར་གྲགས་པ་དང༌།༑ དཀའ་བའི་གནད་རྣམས་ལ་མཐའ་གཅོད་རྒྱབ་སྐྱོར་བའི་ལུང་ནི། འཕགས་པ་ཐོགས་མེད་ཀྱི་བྱང་ས། ཞི་བ་ལྷའི་སྤྱོད་འཇུག་སོགས་གཞུང་ཆེན་མོ་རྣམས་དང་སྦྱར་ཞིང༌།༑ དེ་དག་གི་གྲུབ་མཐའི་རྟིང་ཚུགས་པར་མཛད་པའི་རྗེས་སུ། ཕྱི་ནང་གསང་གསུམ་གྱི་གཏོར་མའི་དེ་ཉིད་ལ་བརྟེན་ནས། ཕྲིན་ལས་སྒྲུབ་པ་གཏོར་མའི་སྐོར་རྣམས་ཀྱང་གསུངས་ཤིང༌། རྒྱུན་གཏོར་ཆག་མེད་མཛད་པའི་ཕྱག་ལེན་རྣམ་པར་དག་པ་ལ་བཀོད་ཅིང༌། དེ་ནས་རིམ་པ་བཞིན། གྲུབ་ཆེན་རྒ་ལོའི་ལུགས་ཀྱི་བདེ་མཆོག་ལ་སོགས་པ་རྣལ་འབྱོར་བླ་ན་མེད་པའི་དབང་དང༌། སྒྲུབ་དཀྱིལ་མན་ངག་དུ་མ་དང༌། ཁྱད་པར་དགྱེས་པ་རྡོ་རྗེའི་རྒྱུད་ཀྱི་མན་ངག་འགའ་ཞིག་ཀྱང་གནང་ངོ༌། །ཡང་མགོན་པོ་མངོན་འབྱུང་སོགས་རྣལ་འབྱོར་བླ་ན་མེད་པའི་རྒྱུད་དང་རྒྱ་གཞུང་དེ་དག་ལ་བརྟེན་པའི་མན་ངག་དུ་མ་དང༌། བེ་བུམ་སྐོར་གསུམ་གྱི་ནང་ནས་དགྲ་བསད་ཆེ་ཆུང་གི་མན་ངག་སྲོག་གི་སྤུ་གྲི་ལྟ་བུ་དང༌། སྣ་ནམ་བཟའ་ཨ་ཕྱི་མཆེད་གསུམ་དང༌། ཚེ་རིང་མཆེད་ལྔ་སོགས་བཀའ་བརྒྱུད་འདིའི་ཁྱད་པར་གྱི་བསྟན་སྲུང་དུ་མའི་ཕྱག་བཞེས་མན་ངག་དང་བཅས་པའི་དོན་ཚིག་དོན་མ་ལུས་པ་གནང་ཞིང་གནང་མ་ཐག་ཏུ་ཇི་ལྟ་བཞིན་ཐུགས་སུ་ཆུད་པར་མཛད་པའོ།། ༈ །།དེ་ནས་དགུང་ལོ་བཅུ་གཉིས་བཞེས་པ་རྟའི་ལོ་ལ་དུས་གསུམ་གྱི་རྒྱལ་བ་མ་ལུས་པའི་ཕྲིན་ལས་གཅིག་ཏུ་བསྡུས་པའི་བདག་ཉིད།

ཀརྨ་པ་ཞེས་ཡོངས་སུ་གྲགས་པའི་ཞྭ་ནག་གི་ཅོད་པན་འཛིན་པ་བདུན་པ། མཚན་དངོས་ཆོས་གྲགས་རྒྱ་མཚོ་ཞེས་བྱ་བ་དང༌། ཟུ་རེ་བཀྲ་ཤིས་ཐང་ཞེས་བྱ་བར་མཇལ་འཕྲད་མཛད་དེ། དཔེར་ན། སྟོན་དུས་ཀྱི་ནམ་མཁའ་ཤིན་ཏུ་དྭངས་པའི་དཀྱིལ་དུ། ཆ་ཤས་ཡོངས་སུ་རྫོགས་པའི་ཉི་མ་དང་ཟླ་བ་འཛོམ་པའི་འོད་ཟེར་རབ་ཏུ་འབར་བས། ཕྱོགས་ཐམས་ཅད་གསལ་བར་བྱེད་པ་བཞིན་དུ་སྐྱེས་བུའི་མཆོག་རབ་དམ་པ་མིའི་སེང་གེ་འདི་གཉིས་ཀྱང༌། གདན་མངོན་པར་འཛོམས་ནས། ཟབ་དོན་རྡོ་རྗེ་ཐེག་པའི་ང་རོ་ཕྱོགས་ཐམས་ཅད་དུ་བསྒྲགས་པས་ལྟ་ངན་གྱི་རི་དྭགས་མ་ལུས་པ་སྐྲག་པར་མཛད་དེ། ཕན་ཚུན་གུས་པ་ཆེན་པོའི་སྒོ་ནས་ཕྱག་ཀྱང་རྩེ་སྤྲོད་མཛད་པ་དང༌། སེང་གེའི་ཁྲི་ཕན་ཚུན་མཐོ་དམའ་མེད་པ་མཉམ་པའི་སྟེང༌། རྗེ་བཙུན་དམ་པ་མིའི་ཁྱུ་མཆོག་ཏུ་གྱུར་པ་གཉིས་ཀྱང་མཉམ་པོར་བཞུགས་ཏེ། རང་རང་གི་ལེགས་བཅས་བརྒྱ་ཕྲག་མང་པོའི་དྲུང་འཁོར་གྱི་ཚོགས་དང་བཅས་པ་རྣམས་བདེ་སྐྱིད་ཀྱི་དཔལ་འབྱོར་ཕུན་སུམ་ཚོགས་པ་ལ་ལོངས་སྤྱོད་ཅིང་འདུག་པར་གྱུར་ཏོ། །དེ་ནས་རྗེ་བཙུན་དམ་པ་འདི་ཉིད་བྱང་ཆུབ་སེམས་དཔའ་ནོར་བཟང་གི་རྣམ་པར་ཐར་པ་བཞིན་དུ། ཀརྨ་པ་དུས་གསུམ་མཁྱེན་པ་འགྲོ་བ་ལྷ་མིའི་སྐྱབས་གནས་དམ་པ་དེ་ཉིད་ལ་དད་པ་དང་མོས་པ་ཆེན་པོའི་སྒོ་ནས། ཟབ་པ་དང་རྒྱ་ཆེ་བའི་གདམས་པ་མཐའ་དག་གསན་པར་བཞེད་ནས། རང་གི་ཁྲི་ལས་མངོན་པར་འཕགས་ཏེ། གུས་པས་ཕྱག་གི་ཐལ་མོ་ཐུགས་ཁར་སྦྱར་ཏེ། ཆོས་ཀྱི་འཁོར་ལོ་བསྐོར་བར་གསོལ་བ་བཏབ་ནས།༑ བཀའ་བརྒྱུད་རིན་པོ་ཆེའི་མན་ངག་གི་གཙོ་བོ་ཕྱག་རྒྱ་ཆེན་པོ་དང༌། ཡོངས་སུ་གྲགས་པའི་ནཱ་རོ་ཆོས་དྲུག་ལ་ཉམས་ཁྲིད་དུ་མཛད་ཅིང༌། ཇོ་མོ་ལྷན་ཅིག་སྐྱེས་མའི་སྒྲུབ་སྐོར་མན་ངག་དང་བཅས་པ་སོགས་ཀརྨ་པའི་ལུགས་ལ་གྲགས་ཆེ་བའི་ཆོས་ཕལ་ཆེ་བ་གསན་པར་མཛད་དོ། །དེའི་ཚེ་སྙིང་པོའི་བསྟན་པ་ལ་བྱ་བ་རླབས་པོ་ཆེ་མཛད་ཅིང༌།༑ གནས་ལུགས་ཀྱི་དོན་ལ་མཁྱེན་པའི་བློ་གྲོས་ཕྱོགས་མེད་དུ་རྒྱས་པ་གྲུབ་ཆེན་དོན་གྲུབ་རྣམ་རྒྱལ་ཞེས་བྱ་བས།

ཟད་པ་མེད་པའི་འདོད་ཡོན་གྱི་དཔལ་འབྱོར་ཕུན་སུམ་ཚོགས་པའི་ལོངས་སྤྱོད་ཀྱི་སྒར་ཆེན་ཕན་ཚུན་འཁོར་དང་བཅས་པ་ལ་ཞབས་ཏོག་བཟང་ཞིང་དཔག་ཏུ་མེད་པས་མཉེས་པར་བྱས་ཤིང༌། སེང་གེའི་ཁྲི་ཆེན་པོ་ལྷུན་ཅིང་བརྗིད་པའི་སྟེང་དུ། རྗེ་བཙུན་སྤྲུལ་པའི་སྐུ་གཉིས་ཉི་མ་རེ་མོས་ནས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་སྟེ། དད་པའི་གདུང་ཤུགས་དང་ལྡན་པའི་སྐྱེ་བོ་ཁྲི་ཕྲག་དུ་མས།༑ ཀླུང་ཤོད་པདྨོའི་ཚལ་བཟང་པོ་གང་བའི་དབུས་སུ་ཆོས་ཀྱི་འཁོར་ལོ་བསྐོར་བའི་ཚེ། མེ་ཏོག་གི་ཆར་དང༌། འཇའ་འོད་ཀྱི་གུར་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་ངོ༌། །དེར་འདུས་པའི་སྐྱེ་བོ་རྣམས་ནི། ལུས་གུས་པའི་སྒོ་ནས་ཕྱག་འཚལ་བ་དང༌། མཆོད་པ་འབུལ་བ་དང༌། ངག་གུས་པའི་སྒོ་ནས་གསོལ་བ་འདེབས་པ་དང༌། ཡིད་གུས་པའི་སྒོ་ནས་ཐུགས་ཡིད་བསྲེས་ཏེ། སྨོན་ལམ་རྒྱ་ཆེན་པོ་འདེབས་པ་ལ་བརྩོན་པར་གྱུར། མདོར་ན་དེར་ཚོགས་པའི་སྐལ་བ་དང་ལྡན་པའི་སྐྱེ་བོ་ཐམས་ཅད། ལུས་སེམས་དགའ་བདེས་གང་ཞིང༌། ཆོས་དང་ཟང་ཟིང་གི་དཔལ་འབྱོར་གྱིས་ཚིམ་པར་བྱས་སོ། །རྗེ་བཙུན་དམ་པ་གཉིས་ཀྱང་ཐུགས་ཡིད་གཅིག་ཏུ་འདྲེས་ཏེ། རྒྱལ་བའི་བསྟན་པ་རིན་པོ་ཆེ་རྒྱས་ཤིང༌། སེམས་ཅན་ལ་བདེ་སྐྱིད་འབྱུང་བའི་སྨོན་ལམ་རྒྱ་ཆེན་པོ་མཛད་པ་དང༌། ཕན་ཚུན་གཅིག་ལ་གཅིག་ཐུགས་འཕྲེང་བའི་རྣམ་འགྱུར་དུ་མའི་ངང་ནས་ཡང་ཡང་མཇལ་བའི་རྟེན་འབྲེལ་ཕུན་སུམ་ཚོགས་པ་བསྒྲིགས་ནས། རྗེ་བཙུན་གཞོན་ནུ་རིན་ཆེན་ལྷུན་པོ་དེ་ཉིད་འབྲི་གུང་དཔལ་གྱི་ནགས་ཁྲོད་ཡང་དགོན་རྒྱལ་བའི་ཕོ་བྲང་དུ་ཕེབས་ནས་འཁོར་ཕུན་སུམ་ཚོགས་པ་དང༌། ལྷན་ཅིག་ཏུ་ཟབ་མོ་ལྟ་བའི་དོན་ལྷ་མེར་བཞུགས་སོ། །དེ་ནས་རང་གི་ཁུ་བོ་དབང་རིན་པོ་ཆེ་ཆོས་ཀྱི་རྒྱལ་པོའི་དྲུང་དུ། མདོ་སྔགས་ཀྱི་ཆོས་མཐའ་དག་གི་སྙིང་པོ་མོས་གུས་སྲོག་གི་འཁོར་ལོ། བཅུ་ཆོས། སུམ་ཆོས། བསྲེ་བ་སྐོར་གསུམ་སོགས་ཟབ་ཆོས་ཀྱི་སྐོར་དང༌།

ཕྱི་ནང་གསང་གསུམ་གྱི་རི་ཆོས་སོགས། རི་ཆོས་ཞལ་གདམས་དང་བཅས་པ་གསན་ཅིང་ཐུགས་ཀྱི་མྱོང་བ་བསམ་གྱིས་མི་ཁྱབ་པ་ཐོན་པར་མཛད། བཀའ་དཔེ་གོང་འོག་དང༌། ཐབས་ལམ་ཚིགས་བཅད་མ་དང༌། འཇིག་རྟེན་གསུམ་མགོན་གྱི་ཆོས་དྲུག་གསར་མ་ལ་སོགས་ཐབས་ལམ་གྱི་སྐོར་དུ་མ་དང༌། ལྔ་ལྡན་ནོར་བུའི་ཕྲེང་བ། ལྷན་ཅིག་སྐྱེས་སྦྱོར། དེ་དག་གི་ཉམས་ལྟའི་ཁྲིད་རྩལ་སྦྱོང་བོགས་འདོན་དང་བཅས་པའི་ཚིག་དོན་ལ་བྱང་ཆུབ་པར་མཛད་དོ། །གཞན་ཡང་མདོ་སྔགས་ཀྱི་ལམ་རིམ་བསླབ་བྱ་དང་བཅས་པ་སྟོན་པ་ཐེག་ཆེན་བསྟན་པའི་སྙིང་པོའི་ལུགས་གཞན་དང༌། ཐུན་མོང་མ་ཡིན་པ་རྒྱལ་བ་ཐམས་ཅད་ཀྱི་གསང་བའི་གནད།༑ མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་མཐར་ཐུག་པ་གསལ་བར་སྟོན་པའི་གསུང་རབ་དགོངས་པ་གཅིག་པ་སོགས། འཇིག་རྟེན་གསུམ་མགོན་གྱི་བཀའ་འབུམ་བཀའ་རྒྱ་དང་བཅས་པ་སོགས་ཆོས་མཛོད་མ་ལུས་པ་གསན་པའོ། །མཉམ་མེད་དྭགས་པོ་རིན་པོ་ཆེའི་བཀའ་འབུམ་ཐར་པ་རིན་པོ་ཆེའི་རྒྱན་དང་བཅས་པ་ཡང་གསན་ནོ། །གཞན་ཡང་གྲུབ་པ་སྡེ་བདུན་སོགས་འཕགས་ཡུལ་གྲུབ་ཆེན་རྣམས་ཀྱི་གཞུང་ལུགས་བསམ་གྱིས་མི་ཁྱབ་པ་གསན་ཚུལ་རྣམས་རྗེ་རང་ཉིད་ཀྱི་གསན་ཡིག་རྒྱ་མཚོ་ལ་བཀོད་པས་འདིར་མ་བྲིས་སོ། །གཞན་ཡང༌། རྒྱུད་ཀྱི་རྒྱལ་པོ་དགྱེས་པ་རྡོ་རྗེའི་རྣམ་བཤད། མར་པའི་ལུགས་ཀྱི་བཤད་སྲོལ་ལས། རྩ་བཤད་སྦྱར་བའི་བཤད་པ། རྒྱུད་ཀྱང་གི་སྟོད་སྨད་འཁྲུགས་པ་རྣམས་ཁོག་སྡེབ་དང་བཅས་གཞུང་སྦྱར་བའི་འབྲུ་གནོན། མཐའ་དྲུག་ཚུལ་བཞིའི་ཁྲིད་ལ་བླངས་པ་སོགས།༑ བཤད་སྲོལ་གསུམ་པོ་འདི་ལ་ཐུགས་སྦྱོང་གིས་མཐིལ་བརྡུངས་ཤིང༌། དེའི་ཞར་ཆོས་སུ་སྨྲ་བའི་བསྟན་བཅོས་ཀ་ལཱ་པ་སོགས། རིག་བྱེད་ཀྱི་ཆོས་སྐོར་དུ་མ་ཡང་གསན་ཅིང༌། དེ་རྣམས་ཡོངས་སུ་རྫོགས་པ་གསན་ཚར་བའི་རྗེས་སུ། ཁྱད་ཆོས་དགོངས་པ་གཅིག་པ་ལ་ནན་ཏན་ཆེ་བའི་བཤད་པ། དཀའ་བའི་གནད་མཐའ་གཅོད་པ་དང་བཅས་པ་ནན་ཆགས་ཆེན་པོའི་སྒོ་ནས་དཀའ་བ་དཔག་ཏུ་མེད་པ་དང་དུ་བླངས་ཏེ་སྦྱངས་པ་ཕུལ་དུ་ཕྱིན་པ་མཛད་པའི་ཚེ།

སྐུ་འོ་བརྒྱལ་བའི་ཚུལ་ཡང་དཔག་ཏུ་མེད་པ་བསྟན་ཏེ་སྐུ་ལུས་ཀྱང་ཤིན་ཏུ་རིད་པའི་རྣམ་པར་གྱུར་པ་ལ། ལ་ལ་དག་གི་རེ་ཞིག་ཐོས་བསམ་གྱི་འཕྲོ་བཤོལ་ནས་སྐུ་ལུས་བསོ་བའི་ཞུ་བ་ཕུལ་བས། བཀའ་སྐྱོན་དྲག་པོའི་སྒོ་ནས་ཚར་བཅད་དེ། སླར་ཡང་སྐྱོ་བ་དང་སུན་པ་མེད་པར། ཚིག་དོན་ཆ་ལག་དང་བཅས་པ་ལ་རང་དབང་མ་ཐོབ་ཀྱི་བར་དུ་ཉིན་མཚན་གཡེལ་བ་མེད་པའི་འབད་པ་དྲག་པོས་ལྷུར་ལེན་པའི་རྩོལ་བ་མཛད་པའི་ཚུལ་ཡང་དག་པ་བསྟན་པ་ཡིན་ནོ། །དེ་ལྟར་ཆོས་ཕྱིར་ངལ་བ་དང་དུབ་པའི་དཀའ་བ་དང་དུ་བླངས་ཏེ། ཟབ་མོའི་མན་ངག་གི་ཐོས་བསམ་ལ། ཆོག་མི་ཤེས་པའི་བརྩོན་འགྲུས་དྲག་པོ་ལྷུར་ལེན་པའི་སྐྱེས་མཆོག མཚུངས་པ་མེད་པའི་ཡོངས་ཀྱི་དགེ་བའི་བཤེས་གཉེན་ཆེན་པོ། ས་གསུམ་འགྲོ་བའི་སྐྱབས་མགོན་དམ་པ་འདིས། ཡོངས་འཛིན་གྱི་བླ་མ་བསྟེན་པ་རྣམས་ལ་ཚོད་འཛིན་དང༌། བརྙས་པའི་རྣམ་པ་སྐད་ཅིག་ཀྱང་སྤངས་ཏེ། དད་པ་དང་མོས་པ་ངོ་ལྐོག་མེད་པས་སངས་རྒྱས་ཀྱི་འདུ་ཤེས་འབའ་ཞིག་གི་སྒོ་ནས་ཐུགས་ཡིད་བསྲེས་ནས། བཀའ་བསྒྲུབ་པ་ལ་བརྩོན་པར་མཛད་པ་ཡིན་ཞིང༌། ཁྱད་པར་རིགས་དང་ཆོས་ཀྱི་རྣམ་གྲངས་དུ་མ་ནས་བཀའ་དྲིན་ཆེ་བའི་བླ་མ་དམ་པ། ཆོས་ཀྱི་རྗེ་དབང་རིན་པོ་ཆེ་ཆོས་ཀྱི་རྒྱལ་པོ་དེ་ཉིད་ལ་སངས་རྒྱས་ཀྱི་སྐུ་མཐར་ཐུག་ཆོས་སྐུ་དངོས་ཀྱི་མོས་གུས་འགྱུར་བ་མེད་པ་ཐོབ་པའི་ཉེ་བར་ལེན་པའི་རྒྱུ་ནི། རང་སེམས་གཉུག་མ་སེམས་ཀྱི་གནས་ལུགས་ཀྱི་ངོ་བོ། སངས་རྒྱས་ཀྱི་དགོངས་པ་མཐར་ཐུག་ཆོས་སྐུ་བདེ་བ་ཆེན་པོར་ངོ་སྤྲད་ཅིང༌།༑ བདེ་ཆེན་ཆོས་སྐུའི་རང་གཤིས་ཀྱི་སྟོང་ཉིད་མ་འགགས་པའི་རང་རྩལ་རྒྱུ་འབྲས་སུ་བསྟན་པ་སོགས་ལུང་མན་ངག་ཟབ་ཅིང་རྒྱ་ཆེ་བའི་བཀའ་དྲིན་ལ་འཁོར་བ་མེད་པ་དང༌།༑ ཁྱད་པར་རྗེ་རང་ཉིད་ཀྱི་གསང་བའི་རྣམ་ཐར་ལས། གསུང་ཆོས་གསན་པའི་སྐབས་ཤིག་ལ་ལྷ་ཁང་ཆེན་མོར་མཇལ་བ་ལ་ཕེབས་ནས། ཐུགས་སྒམ་པའི་རྣམ་པས།༑ རྗེ་དབང་གི་ཐུགས་དམ་རིན་པོ་ཆེའི་ཕྲེང་བ་བརྒྱ་རྩ་གཅིག

རྗེ་ཉིད་ཀྱི་མ་གཟིགས་པར་ལྐོག་ཏུ་བསྣམས་ནས། མཚེའུ་ཁར་ཕེབས་པས། སྲོད་དུས་ཐུགས་དམ་རིམ་པ་ལ་འཇུག་ཁར་ཕྱག་ཕྲེང་མགུལ་དུ་མི་འདུག་པས། བོར་བ་ཡིན་ནམ་སྙམ་པའི་ཐུགས་འཕྲེང་བའི་རྣམ་པ་ཞིག་གིས་རྐྱེན་བྱས་ནས་རྗེ་ལ་གསོལ་བ་དྲག་ཏུ་བཏབ་པས། གར་སོང་ཆ་མེད་དུ་མི་སྣང་བར་གྱུར་པས། དེའི་དོན་བརྟག་པའི་ཕྱིར། སང་ཉིན་ཞབས་དྲུང་དུ་བྱོན་པས། སྐུ་འཛུམ་བག་དང་ལྡན་པས། གླང་པོ་ཆེའི་གཟིགས་སྟངས་ཀྱིས་གཟིགས་ནས། ཐུགས་དམ་རིམ་པོ་ཆེའི་ཕྲེང་བ་ཕྱག་ན་སླེབ་ནས་ངོམ་པ་ལྟར་མཛད་འདུག་པས། ཁོ་བོ་ནི་སྐྱེངས་པ་འདྲ་བ་གཅིག་གི་རྣམ་པས་ཡིད་དྲངས་ནས། སྣང་གྲགས་ཀྱི་ཆོས་ཐམས་ཅད་ལ་འདི་ཡིན་དང༌། འདི་མིན་གྱི་རྩིས་གདབ་མ་རྙེད་པར། ཡུན་རིང་པོ་ཞིག་ཏུ་ལུས་པས། དེའི་ཚེ་རྗེ་ཉིད་ཀྱི་གསུང་གི་གནང་བ་དང་ཐུགས་ཕྲེང་གནང་བ་ཞིག་བྱུང་བས། རྗེ་དབང་གི་རྒྱལ་པོ་དེ་ཉིད་མཁྱེན་པ་དང་རྫུ་འཕྲུལ་དང་མཛད་པ་བློས་མི་འཁྱུད་ཅིང་ཕུལ་ཏུ་ཕྱིན་པར་གོ་སྟེ། དེ་ཚུན་ནས་ལོག་པའི་སྣང་བ་སྐད་ཅིག་ཀྱང་སྐྱེ་མ་མྱོང་ཞིང་ཅི་མཛད་ཐམས་ཅད་ཡོན་ཏན་དུ་མཐོང་སྟེ། ཏིལླི་པས་ཉ་གསོན་པོར་བསྲེགས་པ་དང༌། གུ་ན་རི་པས་བྱ་བཤོར་བ་ལྟར།༑ མཛད་པ་ཐམས་ཅད་གྲུབ་པ་ཐོབ་པའི་རྟགས་ཐུན་མོང་མ་ཡིན་པར་གོ་སྟེ། རང་རྡོལ་གྱི་མོས་གུས་སྐྱེས་ཏེ། དགེ་སྦྱོར་ལ་རྩལ་ཐོན་པའི་ངེས་པའི་ཤེས་པ་ཁྱད་པར་ཅན་སྐྱེས་པ་ཡིན་གསུང་ངོ༌། །ཨེ་མ་ཆོས་རྗེ་ལྷུན་པོའི་མཚན་ཅན་ལ། །མཉམ་མེད་རིན་ཆེན་དབང་གི་རྒྱལ་པོ་ཡིས། །ཟབ་ཆོས་གྲུབ་རྟགས་ལྷུག་པར་བསྟན་པའི་མཐུས།༑ །༑ཆོས་སྐུར་དངོས་སུ་མཐོང་བའི་མོས་གུས་སྐྱེས། །ཟུང་འཇུག་བདེ་ཆེན་རྟོགས་པ་ཐུགས་ལས་འཁྲུངས། །རྨད་བྱུང་རྣམ་ཐར་འདི་ལ་རྗེས་ཡིད་རང༌། །ཞེས་པ་ནི་ངོ་མཚར་བའི་རྣམ་ཐར་ལ་ཡི་རང་བའི་བར་སྐབས་ཀྱི་ཚིགས་སུ་བཅད་པའོ། །དེ་ནས་དགུང་ལོ་བཅུ་བཞི་པ་སྤྲེལ་ལོ་ལ། མཚུངས་མེད་དབང་རིན་ཆེན་ཆོས་ཀྱི་རྒྱལ་པོ་དེས།༑

གསེར་གྱི་ལྷུན་པོ་ལྟར་མཛེས་ཤིང་བརྗིད་པའི་ཐུབ་པ་ཆེན་པོའི་སྐུ་མཆོག་ཏུ་གྱུར་པ་བཞེངས་པའི་རབ་གནས་ཀྱི་གྲལ་དབུ་ལ། རྒྱལ་བའི་དབང་པོ་ཀརྨ་པ་སྤྱན་འདྲེན་ཞུས་ཤིང༌། དེའི་ཚེ་ཁུ་དབོན་སྐུ་མཆེད་ཐམས་ཅད་ཀྱིས་ཟབ་པ་དང་རྒྱ་ཆེ་བའི་ཆོས་གསན་པའི་ཚུལ་རྣམས་ནི། གསན་ཡིག་ཆེན་མོར་བལྟ་བར་བྱ་ཞིང༌། ཐུབ་པའི་དབང་པོར་རབ་གནས་མཛད་པའི་ཉིན། ནམ་མཁའི་མཐོངས་སུ། གཙོ་བོ་ཐུབ་པའི་དབང་པོས་མཛད་པའི་རྒྱལ་བ་རྒྱ་མཚོ་ཏིལ་གྱི་གང་བུ་བཞིན་དུ་གང་བ། ལྷ་ཆེན་གྱི་ཐུགས་ཁར་ཐིམ་པ་སོགས། བྱིན་རླབས་ཀྱི་སྣང་བ་བསམ་གྱིས་མི་ཁྱབ་པ་ཞིག་ཀྱང་བྱུང་བ་ཡིན་གསུངས་ཤིང༌། དེ་ནས་བཟུང་སྟེ་རྗེ་བཙུན་དམ་པ་འདི་ནི།༑ ཐུགས་དག་པ་རབ་འབྱམས་ཀྱི་སྣང་བ་འབའ་ཞིག་འཆར་བ་ལས། ཐ་མལ་གྱི་རྟོག་པ་མི་མངའ་ཞེས་ཐོས་པ་ནི། གསང་བའི་རྣམ་ཐར་བཀའ་རྒྱ་ཅན་ཡིན་ཡང༌། ཅུང་ཟད་སྨོས་པ་ལ་ཉེས་པ་མེད་དོ་སྙམ་མོ། །དེ་ནས་རྒྱལ་བའི་དབང་པོ་ཀརྨ་པ་འཁོར་དང་བཅས་པ། མཚེའུ་ཁ་བདེ་ལྡན་གྱི་གཙུག་ལག་ཁང་དུ་གདན་འདྲེན་ཞུས་ཤིང་ཞབས་ཏོག་དང་ཞབས་འབྲིང་གིས་མཉེས་པར་མཛད་ཅིང༌། འབུལ་སྣོད་ཀྱི་ཚོགས་བཀྲམ་པས། རྣམ་ཐོས་སྲས་ཀྱི་དཔལ་ལ་འགྲན་པ་ལྟ་བུ་སྟེ། རེ་རེའི་མིང་ནས་བརྗོད་པར་མི་ནུས་སོ། །དེའི་ཚེ་འབྲི་གུང་མཐིལ་སོགས་ཡན་ཕྱིན་ཐམས་ཅད་དུ་ཆོས་ཀྱི་འཁོར་ལོ་བསྐོར་བས་དེར་གནས་པའི་སྐྱེ་བོ་ཐམས་ཅད་ཐར་པའི་ལམ་ལ་བཀོད་ཅིང༌། ངན་འགྲོའི་རྒྱུན་ལམ་ཁེགས་པར་གྱུར་ཏོ། །སླར་ཡང་སྒར་ཆེན་རྣམ་གཉིས་བྱང་དུ་ཕེབས་ཏེ། དེ་གའི་ལོ་ལ་མཇལ་འཕྲད་མཛད་ནས། དམ་པ་ཆོས་ཀྱི་གསུང་བགྲོས་རྒྱ་ཆེན་པོ་མཛད་པས།༑ རྗེ་རྒྱལ་བའི་དབང་པོས། རྗེ་འདི་ཉིད་འཇིག་རྟེན་གསུམ་མགོན་དངོས་སུ་ལུང་བསྟན་ཅིང་སྒྲུབ་བརྒྱུད་བསྟན་པ་འཛིན་པའི་དཔལ་དུ་མངའ་གསོལ་བ་ཡིན་ནོ། །དེ་ལྟ་བུའི་རྣམ་པར་ཐར་པ་ལ་ངོ་མཚར་དད་པས་གསོལ་བ་བཏབ་པ། རྒྱལ་སྲས་ཚུལ་འཛིན་ལྷུན་པོའི་མཚན་ཅན་ལ། །རྒྱལ་བའི་དབང་པོ་གྲུབ་ཆེན་ཀརྨ་པས། །འཇིག་རྟེན་གསུམ་མགོན་ཉིད་དུ་ལུང་བསྟན་ནས། །སྒྲུབ་བརྒྱུད་བསྟན་པའི་བདག་པོར་མངའ་གསོལ་མཛད། །བསྟན་པའི་སྒྲོན་མེ་ཤེས་བྱའི་མཁའ་ལ་ཤར། །གདུལ་བྱ་གླིང་བཞིའི་མ་རིག་མུན་བསལ་ནས། །རྒྱལ་བའི་བསྟན་པ་ཕྱོགས་བཅུར་གསལ་མཛད་པ། །རྒྱལ་སྲས་ཁྱོད་ལ་རྩེ་གཅིག་གསོལ་བ་འདེབས། །བདག་སོགས་སྐྱབས་མགོན་བྲལ་བའི་འགྲོ་བ་རྣམས། །ཐུགས་རྗེའི་ལྕགས་ཀྱུས་བདེ་ཆེན་གནས་སུ་དྲོངས། །ཞེས་སྨྲས་སོ། །རྗེ་བཙུན་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ།

ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས། ཁབ་ཏུ་བཞུགས་ཚེ་སྔོན་གྱིས་ལས་སད་པས། ཞི་ཁྲོ་རབ་འབྱམས་ཀྱི་ལྷ་ཚོགས་ཀྱི་ཞལ་གཟིགས་ཏེ་བྱིན་གྱིས་བརླབས་པས། ཏིང་ངེ་འཛིན་ཁྱད་པར་ཅན་ཐུགས་ལས་འཁྲུངས་པའི་ངང་ནས་ཐོས་བསམ་གྱི་སྦྱངས་པ་མཛད་ཚུལ་ཅུང་ཟད་བསྟན་པའི་ལེའུ་སྟེ་གསུམ་པའོ།། ༈ །།རྗེ་བཙུན་དམ་པ་ཀུན་དགའ་རིན་ཆེན་དེ་ཉིད་ཀྱི་མཛད་པ་བཞི་པ། འཁོར་བའི་ཆོས་ལ་ངེས་པར་འབྱུང་ཞིང༌། བསྟན་པའི་རྩ་བ་ཚུལ་ཁྲིམས་ལ་རག་ལུས་པར་དགོངས་ནས། རབ་ཏུ་བྱུང་ཞིང་བསྙེན་པར་རྫོགས་ནས། དམ་པ་རྣམས་ཀྱི་ཞབས་པད་བསྟེན་ཏེ། སླར་ཡང་ཐོས་བསམ་སྒོམ་གསུམ་རྒྱ་ཆེན་པོ་མཛད་པའི་རྣམ་པར་ཐར་པ་ནི་འདི་ལྟ་སྟེ། རྗེ་རྒྱལ་སྲས་ལྷུན་པོའི་མཚན་ཅན་དེ་ཉིད་དགུང་ལོ་བཅུ་བདུན་བཞེས་པ་ཕག་གི་ལོ་ལ། ཐུགས་ངེས་འབྱུང་དྲག་པོ་སྐྱེ་བའི་ཚུལ་བསྟན་ཏེ།༑ ཁྱིམ་ན་གནས་པ་ནི་སྡུག་བསྔལ་དུ་མའི་སྣོད་དུ་གྱུར་པར་གཟིགས་ཤིང༌། ལོངས་སྤྱོད་རྣམས་ནི་ལྦུ་བ་སྡོས་པའི་ཕུང་པོ་ལྟར་སྙིང་པོ་མེད་ཅིང༌། སྲོག་ཆགས་ཀྱི་དཔལ་རྣམས་ནི། འཐོར་རླུང་དྲག་པོས་བཏབ་པའི་ཤིང་གི་ལོ་མ་བཞིན་དུ་གཡོ་ཞིང་ཤིན་ཏུ་མི་བསྲུན་པ་དང༌། ཁམས་གསུམ་འཁོར་བ་འདི་གང་དུ་གནས་ཀྱང་སྡུག་བསྔལ་གྱི་གནས།༑ སུ་དང་འགྲོགས་ཀྱང་སྡུག་བསྔལ་ཀྱི་གྲོགས། ཅི་ལ་ལོངས་སྤྱོད་ཀྱང་སྡུག་བསྔལ་གྱི་ལོངས་སྤྱོད་ལས་མི་འདུག་པར་གཟིགས་པ་དང༌། སྟོན་པའི་བསྟན་པ་དང་མཇལ་བ་ཡང་དཀོན་པ་དང༌། དགེ་བའི་བཤེས་གཉེན་ཀྱང་རྙེད་པར་དཀའ་བར་གཟིགས་ནས། སྔོན་གྱི་ཐུགས་དམ་རྗེས་སུ་བསྟན་ཅིང༌།༑ ཡུམ་རིན་ཆེན་དཔལ་མོ་དེ་ཉིད་ལ་འདི་ལྟར་ཞུས་སོ། །བདག་ནི་འཁོར་བའི་བྱ་བ་མཐའ་དག་ལ་སྙིང་པོ་གང་ཡང་མེད་པར་རྟོགས་པས། ཁྱིམ་ནས་ཁྱིམ་མེད་པར།༑ དམ་ཆོས་འདུལ་བ་ལ་རབ་ཏུ་འབྱུང་བར་འདོད་པས། ཡུམ་གྱིས་དགྱེས་བཞིན་དུ་བཀའ་གནང་དུ་གསོལ་ཞེས་ཞུས་པས། ཡུམ་གྱི་ཞལ་ནས་དགྱེས་བཞིན་དུ་འདི་སྐད་གསུངས་སོ། །དམ་པ་ཁྱེད་ཀྱི་རྒྱལ་བའི་བསྟན་པ་འཛིན་པའི་ལྟས་བཟང་པོ་བསམ་གྱིས་མི་ཁྱབ་པ་ཡང་ཡོད།

ཁྱེད་ཀྱི་གཞོན་ནུ་ལ་རབ་ཏུ་བྱུང་བ་སོགས་རྒྱལ་བའི་བསྟན་བ་ལ་བྱ་བ་རྒྱ་ཆེན་པོ་མཛད་ན། ཁོ་མོ་ཡང་དལ་འབྱོར་དོན་དང་ལྡན་པར་འགྱུར་བའི་ཕྱིར་མཐུན་རྐྱེན་གང་དགོས་ཐམས་ཅད་བདག་གིས་སྒྲུབ་པར་སྤྲོ་ཞིང༌། ལོ་ཤས་སྡེ་སྲིད་འདིའི་ཁུར་རྣམས་ཀྱང་ཁོ་མོས་འཁུར་བས། ཁོ་མོའི་འདི་ཕྱིའི་སྐྱབས་གནས་ཁྱེད་ལ་རེ་བས་ཐུགས་རྗེས་བཟུང་འཚལ་ལོ་གསུངས་ནས་རབ་ཏུ་འབྱུང་བར་གནང་ངོ༌། །དེ་ནས་ཁུ་བོ་དབང་རིན་ཆེན་ཆོས་ཀྱི་རྒྱལ་པོས་ཀྱང་གནང་བ་ཐོབ་སྟེ། པཎ་ཆེན་ཤཱཀྱ་ཤྲཱིས་ལེགས་པར་བཙུགས་པའི་དགེ་འདུན་གྱི་སྡེ་ཕུན་སུམ་ཚོགས་པ། ཇོ་གདན་ཚོགས་སྡེ་བཞིའི་ནང་ནས་དམ་ཆོས་འདུལ་བ་ལ་མཆོག་ཏུ་གྱུར་པ་བསླབ་པ་གསུམ་གྱི་ཡོན་ཏན་གྱི་དཔལ་ལ་ལོངས་སྤྱོད་པའི་དགེ་འདུན་གྱི་གཙུག་རྒྱན། ཆོས་ལུང་ཚོགས་པ་ཞེས་བྱ་བའི་དགེ་སློང་གི་དགེ་འདུན་བརྒྱ་ཕྲག་དུ་ལོངས་པ་གདན་དྲངས་ནས། མཚེའུ་ཁ་བདེ་ལྡན་གྱི་གཙུག་ལག་ཁང་ཆེན་པོར་བཞུགས་སུ་གསོལ་ཏེ། མཁན་པོ་དགྲ་བཅོམ་པ་ཀུན་དགའ་བློ་གྲོས་དང༌། སློབ་དཔོན་བློ་གྲོས་བརྟན་པ་ཞེས་བྱ་བ་དང༌། དུས་སྒོ་བ་དགེ་སློང་ལེགས་པ་རིན་ཆེན་ལ་སོགས་པ་དགེ་སློང་གི་དགེ་འདུན་རྒྱ་མཚོ་ལྟ་བུའི་དབུས། ཆོས་འདུལ་བ་ལས་རབ་ཏུ་བྱུང་སྟེ། དགེ་ཚུལ་ཉིད་གྲུབ་པར་མཛད་ནས། མཚན་ཡང་ཀུན་དགའ་རིན་ཆེན་དཔལ་བཟང་པོ་ཞེས་པའི་མཚན་གསོལ་མ་ཐག་ས་ཆེན་པོ་འདི་ཡང་ལན་འགའ་གཡོ་བ་དང༌། ནམ་མཁའ་ནས་ལྷས་རབ་ཏུ་གནས་པའི་མེ་ཏོག་འཐོར་བ་སོགས། ལྟས་ཁྱད་པར་ཅན་བསམ་གྱིས་མི་ཁྱབ་པ་བྱུང་བས། སྐྱེ་བོ་ཐ་མལ་པ་ཚུན་ཆད་རྗེས་སུ་ཡི་རང་བར་གྱུར་ཏོ། །དེའི་ཉིན་པར། ཆོས་ལུང་ཚོགས་པའི་དགེ་སློང་གི་ཚོགས་པ་རྒྱ་མཚོ་ལྟ་བུ་རྣམས་དང༌། འབྲི་གུང་པའི་མཁན་སློབ་ཆོས་གསུམ། ཆེ་བགྲེས་ཁར་འཛིན་དང་བཅས་པ་ཐམས་ཅད་མཚེའུ་ཁའི་གཙུག་ཁང་དུ་སྤྱན་དྲངས་ཏེ། གཞི་བྱེས་མངོན་པར་འཛོམས་པ་ལ། མང་ཇ་དང་ཉུང་ཇ་བཟང་པོའི་རྣམ་གཞག་ལ་སོགས་ཏེ།

འདོད་ཡོན་གྱི་ལོངས་སྤྱོད་ཕུན་སུམ་ཚོགས་པའི་ཞབས་ཏོག་བཟང་ཞིང་གྱ་ནོམ་པས་མཉེས་པར་མཛད་པ་དང༌། སྐུ་གཟུགས་ལ་སོགས་སྟེ་རྟེན་གསུམ་དུ་མ་དང༌། གསེར་དངུལ་ལ་སོགས་ཏེ་རིན་པོ་ཆེ་དུ་མ་དང༌། རྟ་མཆོག་ལ་སོགས་ཏེ་རྐང་འགྲོ་དུ་མ་དང༌། གོས་དར་དང༌། ཇ་སིག་དང་ས་གཞིས་ལ་སོགས་ཏེ། སྤྱི་འབུལ་དང༌། སོ་སོའི་འབུལ་བ་ལ་སོགས་པ་རང་རང་གི་ཐུགས་ཀྱི་རེ་བ་ཐམས་ཅད་རྫོགས་ཤིང་མཉེས་པར་མཛད་དོ། །དེའི་རེས་ལ་དམ་པ་འདིས་གསན་སྦྱོང་མཛད་པའི་ཚུལ་ནི། མཁན་ཆེན་ཀུན་དགའ་བློ་གྲོས་ཀྱི་དྲུང་དུ། བདེ་མཆོག་ལུ་ཧི་པའི་དབང་དང༌། དགྱེས་པ་རྡོ་རྗེའི་དབང་དང༌། བ་རི་བརྒྱ་རྩ་སོགས་རྗེས་གནང་དུ་མ་གསན་ནོ། །སློབ་དཔོན་རིན་པོ་ཆེ་བློ་གྲོས་བརྟན་པའི་དྲུང་དུ། འདུལ་བ་མདོ་རྩ་སོགས་ཀྱི་གསན་སྦྱོང་མང་དུ་མཛད་པའི་ཚུལ་མཐའ་ཡས་ཀྱང་འདིར་མ་བྲིས་སོ། །གཞན་ཡང་རྗེ་བཙུན་དམ་པ་འདིས་བྱང་ཆུབ་སེམས་དཔའ་ནོར་བཟང་གི་བརྟུལ་ཞུགས་བཟུང་ནས་ཡོན་ཏན་རེ་རེའི་ཕྱིར་ཡང་དཀའ་བ་དཔག་ཏུ་མེད་པ་དང་དུ་བླངས་ཤིང༌། བཤེས་གཉེན་དུ་མའི་ཞབས་སྤྱི་བོས་བཏུད་དེ། རིགས་ཀྱི་དྲེགས་པ་བོར་ནས། རྒྱལ་བའི་བསྟན་པ་ལ་མིག་གི་འབྲས་བུ་ལྟར་གཅེས་པའི་བཤད་སྒྲུབ་ཀྱི་དུས་འདའ་བར་བཞེད་ནས། བཀའ་དྲིན་ཆེ་བའི་བླ་མ་བཅུ་གཉིས་ཀྱི་ནང་ནས། མདོ་རྒྱུད་ཀྱི་དོན་ལ་སྦྱངས་པ་ཕུལ་དུ་ཕྱིན་ཞིང༌། སྒྲ་དང་ཚད་མ་དང་ལུང་དང་རིགས་པ་དང་མན་ངག་གི་བང་མཛོད་དུ་གྱུར་པ། རིམ་གཉིས་ཟུང་དུ་འཇུག་པའི་ཡེ་ཤེས་ཕྱག་རྒྱ་ཆེན་པོའི་རྟོགས་པ་འདུ་འབྲལ་མེད་པའི་མཁས་གྲུབ་ཆེན་པོ།༑ གཙང་པ་ཀ་བཅུ་པར་གྲགས་ཤིང་མཚན་དངོས། འཇམ་དབྱངས་དཔལ་ལྡན་རིན་ཆེན་པའི་དྲུང་དུ། ཀླུང་ཤོད་སྤངས་ཕུ་མཁའ་རྫོང་ཞེས་བྱ་བའི་བསྟི་གནས་སུ་ཟབ་ལམ་ཐམས་ཅད་ཀྱི་མཆོག་ཏུ་གྱུར་པ། དཔལ་ནཱ་རོ་པ་ཆེན་པོའི་ཆོས་དྲུག་ཉམས་ཁྲིད་དུ་གསན་ཅིང༌། ཉིན་མཚན་གཡེལ་བ་མེད་པར་སྒོམ་སྒྲུབ་མཛད་པས།

བདེ་དྲོད་ཀྱི་ཏིང་ངེ་འཛིན་ཁྱད་པར་ཅན་འཁྲུངས་ཏེ། ལོ་མང་པོའི་བར་དུ་མཚན་མོ་རས་རྐྱང་འབའ་ཞིག་མཛད་ཅིང་བདེ་དྲོད་ཀྱི་ཏིང་ངེ་འཛིན་ལ་དབང་ཐོབ་པ་ཡིན་ནོ། །དེའི་དུས་བར་སྣང་ཐམས་ཅད་འོད་ཟེར་དང་དུ་བས་ཁེངས་པ་དང༌། ཞི་ཁྲོ་རབ་འབྱམས་ཀྱི་དཀྱིལ་འཁོར་དུ་མ་ཞལ་གཟིགས་ཏེ་བདེ་སྟོང་གི་ཏིང་ངེ་འཛིན་ཁྱད་པར་ཅན་ཤར་བའི་དུས་སུ་མགུར་འདི་གསུངས་སོ། །གཏུམ་མོ་འབར་བས་ཉོན་མོངས་བུད་ཤིང་བསྲེགས། །འོད་གསལ་མཐའ་དབུས་མེད་པའི་ངང་ཉིད་ནས། །སྣང་སྲིད་སྒྱུ་འཕྲུལ་དྲྭ་བའི་རོལ་པར་ཤར། །རྨི་ལམ་ནམ་མཁའི་དབྱིངས་སུ་རྣམ་པར་དག །འཕོ་བྱ་འཕོ་བྱེད་བློས་བྱས་ཆོས་ལས་གྲོལ། །བར་དོ་ཟུང་འཇུག་དབྱེར་མེད་འཛིན་པ་སྟོར། །ཞེས་གསུངས་སོ།༑ །༑དེ་ནས་ཡེ་ཤེས་མགོན་པོའི་རྫོགས་རིམ་འཁོར་ལོ་ལྔ་མ་ཉམས་ཁྲིད་དུ་ཞུས་ཤིང་བསྐྱངས་པའི་དགོངས་མོའི་ཐུན་ལ་བབ་པའི་ཚེ། རྗེ་ཉིད་ཀྱི་ངོ་མཚར་བའི་སྐུའི་རྣམ་འགྱུར་གྱི་རོལ་པ་དཔག་ཏུ་མེད་པ་བསྟན་པ། བླ་མ་རས་ཆེན་པ་ཕྱག་གཡོག་མཛད་ཡིན་ཡོད་པ་གཟིགས་ཚུལ་རྣམས། འབྲི་གུང་རས་ཆེན་པས་ཚིགས་སུ་བཅད་དེ་གསུངས་པ་ནི། ཡེ་ཤེས་མེ་དཔུང་འབར་བའི་ཀློང་དཀྱིལ་ནས། །རྗེ་འདི་ཡེ་ཤེས་མགོན་པོ་རྔམ་ཞིང་གཡོ། །འོད་ཟེར་འབར་བའི་དབུས་ན་བཞུགས་པ་མཐོང༌།༑ །༑བདག་ནི་བྲེད་ཅིང་འཇིགས་ཏེ་སྨྲེ་སྔགས་ཤོར། །བཀའ་བཀྱོན་གསུངས་ཤིང་བཀའ་རྒྱ་དམ་པོ་མཛད། །དེ་ཕྱིར་རྗེ་འདི་ཆོས་སྐྱོང་དངོས་ཡིན་པས། །ནུས་མཐུ་ཐོབ་པར་འདོད་པའི་སྐྱེས་བུ་རྣམས། །འདི་ཡི་ཞབས་པད་སྤྱི་བོས་བསྟེན་པར་གྱིས། །ཞེས་གསུངས་སོ། །རྗེ་འདི་ཉིད་ཀྱིས་དཔལ་ཡེ་ཤེས་མགོན་པོའི་དབང་རྒྱུད་མན་ངག་རྣམས་གསན་ཚེ། ངོ་མཚར་བའི་ལྟས་བྱུང་ཚུལ། དྲག་པོའི་ཕྲིན་ལས་དང་མཐུ་སྟོབས་ཀྱི་ནུས་པ་ཐོབ་ཚུལ་རྣམས། བློ་གྲོས་ཞན་པ་རྣམས་ཀྱིས་ཐོས་པར་གྱུར་ན་འགའ་ཞིག་ནི་བརྒྱལ་ཞིང་སྐྲག་པར་འགྱུར་ལ། འགའ་ཞིག་ནི་ཐེ་ཚོམ་གྱི་མཐར་ལྟུང་བས།

འདིར་བྲི་བར་མ་བྱས་སོ། །དོན་གཉེར་ཡོད་ན་གསན་ཡིག་རྒྱ་མཚོར་བལྟ་བར་བྱའོ། །དེ་ནས་དགུང་ལོ་བཅོ་བརྒྱད་པ་བྱི་བའི་ལོ་ལ། ཁང་གསར་ནང་སོའི་མི་དཔོན་དཔལ་གྲགས་ཞེས་བྱ་བ་སྐུ་གཤེགས་པས། དེའི་གཤེགས་རྫོང་མཛད་པའི་གྲལ་དབུ་དང་ཡས་འདྲེན་ལ་རྗེ་ཉིད་སྤྱན་དྲངས་ཤིང་དེའི་ཚེ་དགེ་འདུན་གྱི་ཚོགས་ཁྲི་ཕྲག་འདུས་པ་རྣམས་ཆོས་ཀྱི་དགའ་སྟོན་གྱིས་ཚིམ་པར་མཛད་ཅིང༌། གྲལ་དབུར་བཞུགས་ནས། བསྔོ་བ་དང་སྨོན་ལམ་རྒྱ་ཆེན་པོ་ཚངས་པའི་གསུང་གིས་ཞུམ་པ་མེད་པར། ཐུགས་དམ་རིམ་གཉིས་ཀྱི་རྣལ་འབྱོར་ལས་མ་གཡོས་པའི་ངང་ནས་བསྒྲགས་པར་མཛད་པས། དེར་གནས་ཀྱིས་སྐྱེ་བོ་ཐམས་ཅད་ཀྱི་སྣང་བ་རང་དབང་མེད་པར་འགྱུར་ཏེ་རྣམ་དཀར་གྱི་འབྲེལ་བ་ལ་འགོད་པར་མཛད་དོ། །དེ་ནས་འབྲི་གུང་བྱང་ཆུབ་ཀྱི་གླིང་དུ་སྙིང་པོ་དོན་གྱི་སྒྲུབ་པ་འོད་གསལ་ཕྱག་རྒྱ་ཆེན་པོའི་ངང་ལ་བཞུགས་པར་མཛད་དོ། །དེ་ནས་དགུང་ལོ་བཅུ་དགུ་པ་གླང་གི་ལོ་ལ་སྒྲུབ་པའི་དབེན་གནས་ཁྲ་བ་ཁ་བྱ་བར་ཕེབས་ནས་འཇམ་དབྱངས་དཔལ་ལྡན་རིན་ཆེན་པའི་དྲུང་དུ། སྒྲུབ་ཐབས་རྒྱ་མཚོ་སོགས་རྗེས་གནང་དུ་མ་དང་སློབ་དཔོན་ཡོན་ཏན་འོད་ཀྱིས་མཛད་པའི་འདུལ་བའི་རྣམ་བཤད་ཆེན་མོའི་སྟེང་ནས་འདུལ་བ་མཛུབ་ཁྲིད་མཛད་པ་དང༌། གཞན་ཡང་སྡོམ་པ་ཉི་ཤུ་པའི་རྣམ་བཤད། རྡོ་རྗེ་ཐེག་པའི་དམ་ཚིག་གི་ཆོས་སྐོར། སློབ་དཔོན་འཇམ་དཔལ་གྲགས་པས་མཛད་པའི་རྩ་ལྟུང་གི་རྣམ་བཤད་ཆེན་མོ་དང༌། ཐེག་པ་ཆེ་ཆུང་གསུམ་གྱི་བསླབ་བྱའི་ཚིག་དོན་མ་ལུས་པ། དཀའ་བའི་གནད་དང་བཅས་པ་ལ་མཐའ་ཆོད་ཅིང་ངེས་པར་མཛད་པ་ཡིན་ནོ། །དེ་ནས་རྒྱུད་སྡེ་རྒྱ་མཚོའི་མན་ངག་གི་བཅུད་བསྡུས་པ། ཁྱད་པར་དཔལ་དུས་ཀྱི་འཁོར་ལོའི་རྫོགས་རིམ་སྦྱོར་བ་ཡན་ལག་དྲུག་ཏུ་གྲགས་པའི་རྣལ་འབྱོར་ལ་ཉམས་ཁྲིད་དུ་མཛད་ཅིང༌། བསམ་གཏན་ཁང་བུ་རུ། ཐུགས་དམ་སྒོམ་སྒྲུབ་ལ་རྩེ་གཅིག་ཏུ་བཞུགས་པའི་ཚེ། མཆོད་ཅོག་མཆོད་གཤོམ་དུ་མས་སྤྲས་པའི་སྟེང་དུ།

རྗེ་འདི་ཉིད་གར་མང་པོ་སྒྱུར་ཞིང༌། ཉམས་མགུར་གྱི་རྣམ་པ་གཅིག་ལྷང་ལྷང་འདུག་པ་ལ། བླ་མ་རས་ཆེན་པ་ཕྱག་ཕྱིར་ཡོད་པས། ཁོང་གི་བྲེད་སྟབས་སུ་བཞེངས་ཏེ། དཀར་ཁུང་བསལ་ནས་བལྟས་པས། མཆོད་གཤོམ་རྣམས་བོ་ཆག་མེད་ཅིང༌། མཆོད་ཅོག་སྟེང་ན་སྐུ་ལུས་འཁྲུལ་འཁོར་ལམ་མེ་འདུག་པ་མཐོང་ངོ༌། །སླར་གཟིམས་མལ་དུ་ཕེབས་པ་ལ། དེའི་རྒྱུ་མཚན་ཅི་ལགས་ཞུས་པའི་ཚེ། རྗེ་ཉིད་ཀྱི་ཞལ་ནས། འཇིག་རྟེན་གྱི་ཁམས་ཐམས་ཅད་བདག་གི་ལུས་ཀྱིས་ཁྱབ་པའི་སྣང་བ་བྱུང་བའི་མོད་ལ། གསེར་བཙོ་མའི་མདོག་ལྟར་སེར་བའི་ཡེ་ཤེས་ཀྱི་མགོན་པོ་ཕྱག་བཞི་པས་ནམ་མཁའ་བར་སྣང་ས་གཞི་ཐམས་ཅད་ཁྱབ་ཅིང༌། དེ་ཐམས་ཅད་གར་མཛད་ཡིན་འདུག་པས། དེའི་ལད་མོ་བྱེད་པའི་སྣང་བ་ཞིག་བྱུང་ནས་གར་བྱས་པ་ཡིན། ད་ལྟ་ཡང་དེ་རྣམས་ཁྲིགས་སེ་འདུག ཁྱོད་ཀྱིས་མ་མཐོང་ངམ།༑ གཞན་སུ་ལ་ཡང་མ་འཆད་པར་གསོངས་ཤིག་གསུང་བའི་བཀའ་རྒྱས་བཏབ་བོ། །དེ་ལྟར་རྟགས་བཅུ་ཡོན་ཏན་རྒྱ་མཚོའི་ཕ་རོལ་དུ་བྱོན་ཀྱང༌། རྫོགས་རིམ་གྱི་དོན་ལ་ངོམས་པ་མེད་པའི་ཚུལ་བསྟན་ནས། རིམ་ལྔ་དམར་ཁྲིད་སོགས་གསང་འདུས་འཕགས་ལུགས་ཀྱི་སྐོར་རྣམས་མ་ལུས་པ་དང་ལྷན་ཅིག་སྐྱེས་སྦྱོར་སོགས་ཕྱག་ཆེན་ཀྱི་སྐོར་དུ་མ་དང༌། བློ་སྦྱོང་དོན་བདུན་མ་སོགས་བཀའ་གདམས་ཀྱི་མན་ངག་དུ་མ་དང༌། སྐྱེས་རབས་སོགས་བཀའ་གདམས་གཞུང་དྲུག་གི་དོན་ལ་བྱང་བར་མཛད་དོ། །དེའི་དུས་རྗེ་འདི་ལ་ཉམས་རྟོགས་ཁྱད་པར་ཅན་འཁྲུངས་ཚུལ་ཟུར་ཙམ་སྨོས་པ་ནི། རྗེ་རང་ཉིད་ཀྱི་གསང་བའི་རྣམ་ཐར་ལས། ཡོངས་འཛིན་དམ་པ་ཤྲཱྀ་དབང་རཏྣའི་དྲུང་དུ།༑ སྦྱོར་བ་ཡན་ལག་དྲུག་པ་ཞུས་པ་ལས། བསམ་གཏན་གྱི་ཁང་བུར་མུན་ཁང་གནས་པའི་དུས་གཅིག་ཏུ། གསལ་སྣང་ཆེན་པོ་སྐྱེས་ཏེ། དྭངས་ཆ་ལ་གནས་ཁང་ཕྱི་ནང་མེད་པར་མཐོང་བ་ཞིག་བྱུང་བས། མཆོད་གཤོམ་ལ་བལྟས་པས། རྡོ་རྗེ་འཆང་ནས་བཟུང་སྟེ་བཀའ་བརྒྱུད་ཀྱི་བླ་མ་རྣམས་ཀྱི་གསེར་སྐུ་ཡོད་པ་མཐོང་བྱུང་བས།

སླར་ཡང་རེ་རེ་ནས་བལྟས་པས། རྗེ་མཉམ་མེད་དྭགས་པོ་རིན་པོ་ཆེའི་སྐུ་དེ། ཡོངས་འཛིན་དཔལ་ལྡན་རིན་ཆེན་དངོས་སུ་རླུང་གསུལ་དང་བཅས་ཏེ་བདག་ལ་དགྱེས་པའི་ངང་དུ་བཞུགས་པ་ཞིག་འདུག་པས། བདག་གི་ཡོངས་འཛིན་འདི་ཉིད། མཉམ་མེད་དྭགས་པོ་རིན་པོ་ཆེའི་སྤྲུལ་པ་དངོས་སུ་འདུག་སྙམ་པའི་དད་པ་སྐྱེས་སོ། །རྗེ་ཉིད་ལ་འདི་ལྟ་བུའི་གསལ་སྣང་བྱུང་བ་ཇི་ལྟར་ལགས་ཞུས་པས། ཁོ་བོ་མཉམ་མེད་དྭགས་པོས་རྗེས་སུ་བཟུང་བ་ཞིག་ཡིན། དྭགས་པོའི་ཆོས་བཞི་འདི་བློ་ལ་རང་ཤར་དུ་བྱུང༌། འདི་ལ་མཁས་པ་ཞིག་ཡིན་གསུང་བ་བྱུང་བས། དེ་ནས་བཟུང་སྟེ་མི་བརྗེད་པའི་དད་པ་བྱུང་སྟེ། དགེ་སྦྱོར་ལ་བོགས་ཐོན་པའི་ངེས་པའི་ཤེས་པ་ཁྱད་པར་ཅན་སྐྱེས་སོ། །ཡང་རྗེའི་ཞལ་ནས་གསང་བའི་རྣམ་ཐར་གསུངས་པ་ནི། ཡང་ཁོ་བོ་ལ་བླ་མ་དམ་པའི་དྲིན་ལས་རིམ་གཉིས་ཀྱི་རྣལ་འབྱོར་སྐྱེས་ཚུལ་ནི། ཧེ་བཛྲ་ལས།༑ གཞན་གྱིས་བརྗོད་མིན་ལྷན་ཅིག་སྐྱེས། གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟེན་པ་དང༌། །བདག་གིས་བསོད་ནམས་ལས་ཤེས་བྱ། །ཞེས་པ་ལྟར།༑ ཡོངས་འཛིན་དེ་རྣམས་ཀྱི་གསུང་གིས་སྙིང་པོར་སྒྲུབ་པར་བྱས་པ་ལས། ཐོག་མར་བཅའ་བ་ལུས་ཀྱི་གནད་བསྟན་པ་ལས། ལུས་འདི་ཁྲུ་ལུས་འཚམ་པ་ཞིག་རེད་པས་ལུས་གནད་མ་བྱུང་བའི་རྣམ་པ་མ་བྱུང༌། མིག་ནད་ཆེ་བར་བྱུང༌། སེམས་ཀྱི་དམིགས་གནད་མ་འཆུག་པར་ཉིན་མཚན་སྐྱོ་དུབ་མེད་པར་ཉམས་སུ་བླངས་པས་དུས་རེ་ཞིག་གི་ཚེ་ན། ཁམས་འདུས་པ་ཉམས་ཀྱི་སྣང་བ་ལ། ལུས་ཉམས་རྩ་ཟུག་དང་རླུང་ཟུག ངག་ཉམས་སྨྲ་མཆུ་འདོད་པ། སེམས་ཉམས་དྲན་མེད་དུ་འགྲོ་ཚད་པ་བྱུང་སྟེ།༑ དེའི་དུས་རྟོགས་ལྡན་འགོ་ལྷ་ཞེས་བྱ་བ་ཞིག་གིས་གསོལ་འདེབས་ཀྱི་སྒྲ་ཞིག་གིས་རྐྱེན་བྱས་ནས། གར་སོང་ཆ་མེད་དུ་འགྲོ་སྙིང་འདོད་དེ། དྲན་པས་རྩོལ་བ་བྱས་ཀྱང༌།༑ མི་ཟིན་པའི་རྣམ་པ་ཆེན་པོ་བྱུང༌། ངག་འདོན་དང་གཏོར་མ་ཐམས་ཅད་བརྗེད་དེ། ཉིན་ཞག་ཆ་གཅིག་གི་བར་དུ་ལུས་སོ། །དེའི་ཕྱི་དགོང་ནས་གནས་ཆ་འཐུག་པོ་དེ།༑

ཅུང་ཟད་སངས་ནས། དྭངས་ཆའི་རྣམ་པ་ཞིག་ཤར་ནས་དེའི་ངང་ལ་རྩོལ་མེད་དུ་གནས་པ། ཉིན་མཚན་སྐྱོ་དུབ་མེད་པ་བྱུང༌། ལུས་གནད་བཤིག་པའི་དུས་སུ། སྣ་ཁྲག་འཛགས་ཏེ། སྡུག་བསྔལ་བ་ལས་ཡོངས་འཛིན་དམ་པ་དཔལ་ལྡན་རིན་ཆེན་དེ་ཉིད་ཀྱིས། ཏིང་ངེ་འཛིན་གྱི་དབང་དང༌། སྲུང་སྐུད་དག་གནང་བ་ལས། སྣ་ཁྲག་འཛག་པ་ཆད་དེ། གང་ཚེ་ཆོས་ཉིད་དོན་ལ་མཉམ་པར་སུས་བཞག་པ། །དེ་ཚེ་བདུད་ཚོགས་མི་དགའ་ཆོ་འཕྲུལ་སྣ་ཚོགས་སྟོན། །ཞེས་པ་ལྟར།༑ བར་ཆད་ཀྱི་རྣམ་པ་ཞིག་ཡིན་པར་གོ། །དེ་ཉིད་ཀྱིས་གནོད་པར་མ་ནུས་པའི་རྗེས་སུ། དུ་བ་ལ་སོགས་པའི་མཚན་རྟགས་ལྔ་དང༌། ཉིན་རྟགས་ལྔ་རྣམས་དཔལ་དུས་ཀྱི་འཁོར་ལོ་ནས་བཤད་པ་མ་ལུས་པ་ཤར་ཅིང༌། ཡོན་ཏན་བརྒྱད་ཀྱི་རྣམ་པ་ཡང་གསལ་བར་བྱུང་ངོ༌། །ཁྱད་པར་རྟགས་ཆེན་ལྔ་པ་རྟགས་སུ་སྣང་བ་ནི། སྤྲིན་མེད་ནམ་མཁའ་ལྟ་བུའོ། །ཞེས་པའི་རྟགས་ཀྱི་ངང་ལས་མ་གཡོས་པར་བྱུང་བ་ལས་ཡོངས་འཛིན་དཔལ་ལྡན་རིན་ཆེན་དེ་ཉིད་ཤིན་ཏུ་དགྱེས་ཏེ། ཕྱོགས་རྣམས་སུ་སྙན་པའི་བ་དན་སྒྲོག་པར་མཛད་པ་དག་ཀྱང་བྱུང་ངོ༌། །ཡང་རྗེ་དེ་ཉིད་ཀྱི་དྲུང་དུ། ལྷན་ཅིག་སྐྱེས་སྦྱོར་ཞུས་པའི་དམིགས་པའི་ལུང་འདུན་དུ། གསེར་གྱྀ་ཁ་དོག་ལྟ་བུའི་སྐུ་འདི་ནི། །ཞེས་སོགས་ཀྱི་སྐབས་སུ་ཉིན་གཅིག་ཕྱེད་ཐུན་ལ་གནས་པ་ལས། སྟོན་པ་སངས་རྒྱས་མཚན་དཔེ་ཡོན་ཏན་གྱིས་བརྒྱན་པ་ཞིག་ཞལ་གཟིགས་ཤིང་དེ་མ་ཐག་བསླབ་གསུམ་གྱི་ཡོན་ཏན་དཔག་ཏུ་མེད་པ་འཁྲུངས་སོ། །དེ་ནས་ཡང་ཡོངས་འཛིན་དམ་པ་གནས་ལུགས་རྟོགས་པའི་མངའ་བདག་ཆེན་པོ། དཀོན་མཆོག་རིན་ཆེན་གྱི་དྲུང་དུ། ལྷན་ཅིག་སྐྱེས་སྦྱོར་ཞུས་པས་ཀྱང་བོགས་ཐོན་པར་བྱུང་ངོ༌། །དེ་ལྟར་གོང་དུ་བསྟན་པའི་ཉམས་རྣམ་པར་དག་པ་རྣམས་རྣལ་འབྱོར་བཞིའི་རྣམ་པར་མ་ཤར་བར་ཐེ་ཚོམ་ཡིད་གཉིས་ཀྱི་ངང་དུ་ལུས་པའི་རྣམ་པ་བྱུང་བ་ལས། ཡོངས་འཛིན་རྟོགས་པའི་མངའ་བདག་དཀོན་མཆོག་རིན་ཆེན་དེ་ཉིད་ཀྱིས།

གནས་ལུགས་ལྷན་ཅིག་སྐྱེས་སྦྱོར་དུ་ངོ་སྤྲད་པས། སེམས་ལ་ཕན་པ་རང་བྱུང་སྟེ་ཐེ་ཚོམ་ཐམས་ཅད་ཆོད་ནས་ངེས་པའི་ཤེས་པ་ཁྱད་པར་ཅན་སྐྱེས་སོ། །དེ་ཡང་ཅུང་ཟད་རྒྱས་པར་བཤད་ན། རང་སེམས་ལྷན་ཅིག་སྐྱེས་པ་གཞི་མེད་རྩ་བྲལ་དུ་གོ་སྟེ། གསལ་སྟོང་གི་ངང་ལ་དྲན་འཛིན་རྩེན་ནེ་རང་གནས་སུ་གནས་པ་ལ་ཡིད་ཆེས་ཐོབ་པ། རྩེ་གཅིག་ཆུང་ངུར་གོ། རྩོལ་བྱས་ཀྱི་དྲན་འཛིན་གཞི་མེད་དུ་དག་ཏེ། རྩོལ་མེད་ཤུགས་འབྱུང་དུ་གནས་པ་ལ་ཡིད་ཆེས་ཐོབ་པ། རྩེ་གཅིག་འབྲིང་དུ་གོ། ཡང་རིག་པས་རྐྱང་འདེད་དུ་བསྐྱངས་པས། གཉིས་འཛིན་གྱི་དྲན་པ་ཤོར་ཐོབ་དང་བཅས་པ་དག་སྟེ། ཡིད་ཆེས་སྔར་འདྲིས་དང་འཕྲད་པ་ལྟ་བུར་སྐྱེས་པ་ལ་བཟོ་བཅོས་མ་དགོས་པ་སྟེ་རྩེ་གཅིག་ཆེན་པོར་གོ། །དེའི་ངང་ནས་ངོ་བོ་རྐྱང་འདེད་དུ་བསྐྱངས་པས་ཕྱི་ནང་མེད་པར་སྤྲོས་པ་དང་བྲལ་ཏེ། འདི་ཡིན་མེད་པའི་ཧར་སྒོམ་ཞིག་བྱུང་བ་སྤྲོས་བྲལ་ཆུང་ངུར་གོ། དེའི་ངང་ནས་ཤོར་ཐོབ་དང་བྲལ་ཞིང༌།༑ སྐྱོང་འདོད་ཀྱི་བསམ་པ་གཞི་མེད་དུ་དག་པ་སྤྲོས་བྲལ་འབྲིང་པོར་གོ། ཡང་ཆོས་ཐམས་ཅད་སྟོང་ཞིང་བདག་མེད་པའི་སྟོང་པའོ་སྙམ་པ་ཙམ་ཀྱང་གཞི་མེད་དུ་དག་སྟེ།༑ ཡེ་དག་དགག་སྒྲུབ་མ་དགོས་པ་སྟེ་སྤྲོས་བྲལ་ཆེན་པོར་གོ། དེ་ཉིད་ཀྱི་ངང་ནས་སེམས་ཀྱི་བརླན་ཞིག་སྐྱེས་ཏེ། གང་ནས་བྱུང་ཆ་མེད་པའི་རིག་པའི་གསལ་ཆ་མ་འགགས་པའི་རང་རྩལ་ལས། ཕྱི་རོལ་གྱི་སྣང་བ་འོད་རྣམས། སྐྱེ་མེད་རང་སེམས་སུ་རྟོགས་པ་རོ་གཅིག་ཆུང་ངུར་གོ། རང་སེམས་སྣང་ཕྱོགས་ཤར་བར་རྟོགས་པས་གནས་ལུགས་རྟེན་འབྲེལ་དུ་ཤར་བ་རོ་གཅིག་འབྲིང་དུ་གོ། རྟེན་འབྲེལ་དེ་མཉམ་ཉིད་དུ་རྟོགས་པས། ཆོས་ཐམས་ཅད་བསལ་བཞག་མེད་པར་རྟོགས་པ་རོ་གཅིག་ཆེན་པོར་གོ།༑ ཡང་ངོ་བོ་རྐྱང་འདེད་དུ་བསྐྱངས་པས། རྒྱུ་འབྲས་ཀྱི་མིག་རྙེད་དེ། སེམས་མཉམ་པར་བཞག་པ་འདི་སེར་སྣ་མེད་པའི་སྦྱིན་པ། ཚུལ་འཆལ་དག་པས་ཚུལ་ཁྲིམས།༑ ཁོང་ཁྲོ་མེད་པས་བཟོད་པ།

ལེ་ལོ་མེད་པས་བརྩོན་འགྲུས། གཡེང་བ་མེད་པས་བསམ་གཏན། འཆལ་པ་དག་པ་ཤེས་རབ་སྟེ། ཕར་ཕྱིན་དྲུག་སོགས་རྒྱལ་བའི་གསུང་རབ་ཐམས་ཅད་མཉམ་གཞག་ཏུ་གོ་བ་སྒོམ་མེད་ཆུང་ངུ༌། དེ་ཡང་རྗེས་ཐོབ་མཉམ་གཞག་ཏུ་གནས་པས། མཉམ་རྗེས་ཀྱི་གཉིས་འཛིན་གཞི་མེད་དུ་དག་པས། ཅི་བྱས་ཆོས་སུ་འགྲོ་བ་སྒོམ་མེད་འབྲིང་པོར་གོ། ཐམས་ཅད་སེམས་སུ་རྟོགས་པས་རྩོལ་སྒྲུབ་གཞི་རྩ་བྲལ། བྱས་ཚད་ཆོས་སྐུར་ཤར་ནས་འགྲོ་དོན་ཤུགས་ལས་འབྱུང་བ་སྒོམ་མེད་ཆེན་པོ་སྟེ། རྗེ་འཇིག་རྟེན་གསུམ་མགོན་གྱི་ཞལ་ནས། བྱས་ན་བྱས་ཚད་ཆོས་ཡིན་ཏེ། །མ་བྱས་བྱར་མེད་ལྷུན་གྱིས་གྲུབ། །གཉིས་སུ་མེད་པར་ཟུང་དུ་འཇུག །ལུས་ཀྱི་སྒོ་ནས་བློ་རེ་བདེ། །སྨྲས་ན་སྨྲས་ཚད་གཞན་དོན་འགྲུབ། །མ་སྨྲས་སྨྲ་བརྗོད་ཡུལ་ལས་འདས། །གཉིས་སུ་མེད་པར་ཟུང་དུ་འཇུག །ངག་གི་སྒོ་ནས་བློ་རེ་བདེ། །སྐྱེས་ན་སྐྱེས་ཚད་བསོད་ནམས་ཚོགས། །མ་སྐྱེས་སྐྱེ་མེད་ཡེ་ཤེས་ཚོགས། །གཉིས་སུ་མེད་པར་ཟུང་དུ་འཇུག །ཡིད་ཀྱི་སྒོ་ནས་བློ་རེ་བདེ། །ཞེས་པ་ལ་སོགས་པ། མི་ཟད་པ་རྒྱན་གྱི་འཁོར་ལོའི་འབྱུང་ལུགས་རྒྱ་ཆེན་པོ། དཔལ་འབྲི་གུང་པ་ཆེན་པོའི་ཆོས་མཛོད་ཀྱི་རྒྱ་མཚོ་ཆེན་པོར་བལྟ་བར་བྱའོ། །འདི་རྣམས་ནི་རིམ་གཉིས་ཀྱི་རྣལ་འབྱོར་རང་རྒྱུད་ལ་ཤར་ཚུལ། རང་བཟོ་དང༌། སྙན་ངག་གིས་མ་སྒྲིབས་པར། དད་ལྡན་གྱིས་ཞུས་པའི་ངོ་བོར་སྙིང་ནས་ལེགས་པར་བཀོད་པའོ།༑ །༑ཞེས་པ་ནི་རྗེ་རང་ཉིད་ཀྱི་ཞལ་ནས་བྱུང་བའི་གསང་བའི་རྣམ་པར་ཐར་པ་ཡིན་ནོ། །སླར་ཡང་ཨུ་རྒྱན་བསྙེན་སྒྲུབ་ཀྱི་ཚོགས་རྣམས་གསན་པར་བཞེད་ནས། སྙིང་པོ་མཆོག་གི་རྣལ་འབྱོར་གྱི་དབང་ཕྱུག་ཆེན་པོ། མལ་གྲོ་གྲུབ་ཆེན་བློ་གྲོས་དཔལ་ལྡན་པའི་དྲུང་དུ། རྡོ་རྗེ་གསུམ་གྱི་བསྙེན་སྒྲུབ་ཆ་ལག་དང་བཅས་པ་ཡོངས་སུ་རྫོགས་པ་དང༌།༑ གསལ་སྒྲོན་རྣམ་བཞི་གདམས་པ་སྐོར་གསུམ་སོགས་སྦྱོར་དྲུག་ལ་མཁོ་བའི་མན་ངག་དུ་མ་དང༌།

ཚེ་སྒྲུབ་བཀའ་རྒྱ་མ་ཚེ་དབང་དང་བཅས་པ་རས་ཆུང་ལུགས་དང༌། ཚེ་སྒྲུབ་གསེར་སྲང་མ་ཞེས་བྱ་བ་ཨུ་རྒྱན་པའི་ལུགས་ཀྱང་གསན་ནོ། །གྲུབ་ཆེན་དེ་ཉིད་ཀྱིས་ཀྱང༌། རྗེ་བཙུན་འདིའི་ཞབས་ལ་གཏུགས་ཏེ། འབྲི་གུང་པའི་ཆོས་སྐོར་རྣམས་གསན་ཞིང་རྩ་བའི་བླ་མར་བཟུང་ངོ༌། །དེ་ནས་རྔོག་གཞུང་པའི་ཆོས་སྐོར་རྣམས་གསན་པར་བཞེད་ནས། སླར་ཡང་གཞུང་ཚོགས་བསྟན་པའི་བླ་མ་དྲུག་གི་ནང་ནས། རབ་འབྱམས་གཞུང་ལུགས་རྒྱ་མཚོའི་དཔལ་ལ་དབང་བསྒྱུར་ཞིང༌། རྒྱལ་བའི་གསུང་རབ་ཀྱི་ཚུལ་མཐའ་དག་ལ་སྦྱངས་ཤིང་མང་དུ་ཐོས་པའི་ལུང་རིགས་ཀྱི་ང་རོས། རྒོལ་ངན་གྱི་རི་དྭགས་ཟིལ་གྱིས་གནོན་པའི་སྨྲ་བའི་སེང་གེ། རབ་འབྱམས་གསུང་རབ་མང་ཐོས་ཀྱི་དྲུང་དུ། རྔོག་ལུགས་ཀྱི་དགྱེས་རྡོར་ཡབ་ཡུམ་གྱི་དབང༌། ཕག་མོ་ཞལ་གཉིས་མ་དང་ལྷན་སྐྱེས་མའི་དབང༌། མོས་གུས་སྲོག་འཁོར་གྱི་དབང་དང༌། དེ་དག་གི་རྒྱུད་དང་མན་ངག་དུ་མ་ཡང་གསན།༑ དགྱེས་རྡོར་རྩ་བཤད་མངའ་བདག་མར་པའི་ལུགས་དང༌། དགོངས་གཅིག་ལ་སོགས་པ་བཤད་པའང་དུ་མ་གསན། རབ་འབྱམས་སྨྲ་བའི་དབང་པོ་དེ་ཉིད་ཀྱིས་ཀྱང༌།༑ རྗེ་འདི་ཉིད་ཀྱི་ཞབས་ལ་གཏུགས་ཏེ། ཆོས་ཟབ་ཅིང་རྒྱ་ཆེ་བ་གསན་པར་མཛད་དོ། །དེ་ནས་དགུང་ལོ་ཉི་ཤུ་པ་སྟག་གི་ལོ་ལ། དམ་ཆོས་འདུལ་བའི་བསྟན་པ་ཡོངས་སུ་རྫོགས་པའི་བསླབ་པ། བསྙེན་པར་རྫོགས་པ་མཛད་པར་བཞེད་ནས། སླར་ཡང་ཆོས་ལུང་ཚོགས་པའི་དགེ་སློང་གི་དགེ་འདུན་ཐམས་ཅད་སྤྱན་དྲངས་ཏེ། ཡུལ་དབུས་ཀྱི་མཁན་སློབ་ལས་གྲལ་མཚན་ཉིད་ཚང་བའི་དྲུང་དུ། བསྙེན་པར་ཡོངས་སུ་རྫོགས་པ་མཛད་པའི་མཁན་པོ་དང་སློབ་དཔོན་སོགས་ནི་གོང་དུ་བསྟན་པའི་རབ་ཏུ་བྱུང་ཚུལ་བཞིན་ནོ། །སླར་ཡང་མཁན་ཆེན་ཀུན་དགའ་བློ་གྲོས་ཀྱི་དྲུང་དུ། དུས་ཀྱི་འཁོར་ལོའི་རྒྱུད་འགྲེལ་ལ་སོགས་པ་རྒྱུད་འགྲེལ་བཤད་དུ་མ་དང༌། པཎ་ཆེན་གསུམ་གྱི་མན་ངག་ལ་སོགས་པ་དཔག་ཏུ་མེད་པ་གསན་ནོ། །རྗེ་བཙུན་དམ་པ་ཀུན་དགའི་མཚན་ཅན་ལ་ཡང་ཆོས་ལུང་ཚོགས་པས་ཟབ་པ་དང་རྒྱ་ཆེ་བའི་གསུང་ཆོས་མང་དུ་གསན་ཏེ་དད་པ་དང་མོས་པས་གསོལ་བ་འདེབས་པ་ལ་བརྩོན་པར་གྱུར་ཡིན་ནོ། །དེ་གའི་ལོ་ལ་རྗེ་འདི་ཉིད་ཁྲི་ཐོག་བཅུ་གསུམ་པར་ཕེབས་པའི་ཚུལ་ནི།༑

རྣམ་དཔྱོད་ལྟ་བའི་ལུས་སྟོབས་རབ་ཏུ་རྒྱས་ཤིང༌། འཆད་རྩོད་རྩོམ་པའི་དཔའ་རྩལ་དང་ལྡན་པ། མདོ་རྒྱུད་ཟབ་མོའི་མན་ངག་གི་གཡུ་རལ་བཟང་པོའི་ཁུར་ཀྱིས་བརྗིད་ཅིང༌།༑ རིམ་གཉིས་ཟབ་མོའི་སྡེར་ཁྱིམ་ངར་དང་ལྡན་པ། ཉམས་དང་རྟོགས་པའི་བདག་མེད་ཀྱི་སྐད་ཆེན་པོས། ལྟ་ངན་གྱི་རི་དྭགས་ཐམས་ཅད་ཟིལ་གྱིས་མནན་ནས།༑ ནམ་མཁའ་མཐའ་དབུས་མེད་པའི་བདེ་ཆེན་གངས་རིའི་ཀློང་ན། འགྲོ་བའི་དོན་ལ་སྐྱོ་སུན་མེད་པར་འཕྱོ་བའི་མིའི་སེང་གེ་ཆེན་པོ་ཆོས་ཀྱི་རྗེ་ཀུན་དགའ་རིན་ཆེན་དཔལ་བཟང་པོ་འདི་ཉིད། འབྲི་གུང་འོག་མིན་ཆོས་ཀྱི་ཕོ་བྲང་དུ། དུས་གསུམ་གྱི་རྒྱལ་བ་མ་ལུས་པའི་མཁྱེན་རྩེ་གཅིག་ཏུ་བསྡུས་པའི་བདག་ཉིད། འཇིག་རྟེན་གསུམ་གྱི་མགོན་པོའི་ཆོས་ཀྱི་སེང་གེའི་ཁྲི། སྣ་ཚོགས་རྒྱན་གྱིས་རབ་ཏུ་སྤྲས་པའི་སྟེང་དུ། འགྲོ་བའི་དོན་དུ་བཞུགས་པར་མངའ་གསོལ་བ་ཡིན་ནོ། །དེའི་ཚེ་ཕྱོགས་བཅུའི་རྒྱལ་བ་སྲས་བཅས་ཐམས་ཅད་དགྱེས་པའི་ཟེའུ་འབྲུ་བསྐྱེད་ཅིང༌། ནམ་མཁའི་ཁམས་ཡོངས་སུ་གང་བར་མཛད་དེ་རབ་ཏུ་གནས་པའི་མེ་ཏོག་གི་ཆར་ཆེན་པོ་འབེབས་པར་མཛད་དོ།༑ །༑དེའི་དུས་འབྲི་གུང་མངའ་རིས་ཐམས་ཅད་ཀྱིས། དད་པ་དང་མོས་པ་བསམ་གྱིས་མི་ཁྱབ་པའི་ངང་ནས། རང་རང་གི་རྫས་གང་ཡོད་ཀྱི་སུམ་གཉིས་རྗེ་ཉིད་ཀྱི་ཕྱག་ཏུ་ཕུལ་ཏེ། ཉིན་མཚན་གཡེལ་བ་མེད་པར། རྗེ་འདི་ཉིད་ཀྱི་ཡོན་ཏན་དང་ཤིས་པ་བརྗོད་པ་ལ་ཁ་འདོན་བྱེད་པར་གྱུར་པའོ། །དེ་སྔ་ཡན་གྱི་བར་སྐབས་ལ་གླིང་འདིར་བཀའ་བརྒྱུད་རིན་པོ་ཆེའི་བསྟན་པ་ཅུང་ཟད་ཉམས་དམས་པ་ལ། རྗེ་འདི་ཉིད་སེང་གེའི་ཁྲི་ལ་ཕེབས་ཏེ་བཤད་སྒྲུབ་ཀྱི་བསྟན་པའི་དབུ་ཚུགས་པས།༑ ངལ་སོས་པ་ལྟ་བུར་གྱུར་པ་ལགས་སོ། །དེའི་རྒྱུ་མཚན་ཅུང་ཟད་ཅིག་བཤད་པར་བྱ་སྟེ། དེ་ནས་སྐབས་ཤིག་ཏུ། འབྲི་གུང་བྱང་ཆུབ་ཀྱི་གླིང་འདིར་ཐེག་དམན་ཉན་ཐོས་ཀྱི་རིགས་ཅན་མང་དག་གིས་སླེབ་ནས། ད་ལྟ་ཟབ་མོའི་དོན་ལ་སྒོམ་སྒྲུབ་བྱེད་པའི་དུས་མ་ཡིན་པས།

ཐོས་བསམ་ལ་སྦྱངས་པ་བྱེད་དགོས་གསུངས་ནས། རྟོག་གེའི་བསྟན་བཅོས་ཚིག་གི་སྦུ་བའི་ཕྲེང་བ་ལ། དོ་གལ་ཆེ་ཆེ་རུ་བྱེད་ཅིང༌། དེ་ལྟར་བྱེད་པ་ལ་སངས་རྒྱས་ཀྱི་བསྟན་པ་འཛིན་པར་རློམས་ཤིང༌། རྒྱལ་བའི་བསྟན་པའི་སྙིང་པོ་རིམ་གཉིས་ཟུང་འཇུག་ཕྱག་རྒྱ་ཆེན་པོའི་དོན་ལ་རྩེ་གཅིག་ཏུ་ཉམས་སུ་ལེན་པའི་སྒྲུབ་བརྒྱུད་ཀྱི་བསྟན་པ་ལ་ལོག་པར་ལྟ་བའི་ཚུལ་ཅན་གྱིས་གང་བར་གྱུར་པའི་ཚེ། མདོ་རྒྱུད་མན་ངག་ཐམས་ཅད་མཁྱེན་པའི་དཀྱིལ་འཁོར་རྒྱས་ཤིང༌། བླ་མ་དམ་པ་རྣམས་ཀྱི་བྱིན་རླབས་ཀྱི་བཅུད་མྱངས་པས། ཉམས་རྟོགས་ཀྱི་འོད་སྟོང་དང་ལྡན་པ་མཐོང་ཐོས་དྲན་རེག་ཐམས་ཅད་ལ་ཐར་པའི་དགའ་བ་སྟེར་བར་མཛད་པའི་བསྟན་པའི་ཉི་མ་ཀུན་དགའ་རིན་ཆེན་དཔལ་བཟང་པོ་འདི་ཉིད། སྒྲུབ་བརྒྱུད་ཀྱི་བསྟན་པའི་སྤོ་ལ་འཆར་བར་མཛད་པས།༑ སྐལ་ལྡན་གྱི་གདུལ་བྱ་དཔག་ཏུ་མེད་པ་གསུང་རབ་ཀྱི་དོན་ལ་བཤད་སྒྲུབ་ཀྱི་བློ་གྲོས་རྒྱས་ཤིང༌། ཐེག་དམན་འབྱུང་པོའི་བྱ་ཚོགས་རྣམས་ནི་རང་རང་གི་ཁུང་བུར་བྲོས་ཏེ་འདུག་གོ། །འདིར་སྨྲས་པ། མཁས་གྲུབ་དམ་པ་ཀུན་དགའ་རིན་ཆེན་ཁྱོད། །འགྲོ་བའི་དོན་དུ་ཞིང་འདིར་མ་བྱོན་ན། །རྒྱལ་བའི་བསྟན་པ་ཡོད་པ་གྱུར་མོད་ཀྱང༌།༑ །༑ཕལ་ཆེར་ཟབ་མོའི་དོན་ལ་རྨོངས་པར་གྱུར། །བྱང་ཕྱོགས་ཁ་བ་ཅན་གྱི་ཞིང་ཁམས་འདིར། །བཀའ་བརྒྱུད་ཀུན་དགའི་ཉི་མ་འདི་ཤར་བས། །སྒྲུབ་བརྒྱུད་བསྟན་པའི་པད་ཚལ་རབ་ཏུ་རྒྱས། །བྱིན་རླབས་བདུད་རྩིའི་སྦྲང་རྩི་ཅི་ཡང་འཕེལ། །སྐལ་ལྡན་མེ་ཏོག་རོ་བཅུད་འཐུང་འདོད་རྣམས། །ཉམས་རྟོགས་སྒྲུབ་པའི་ལང་ཚོ་ཚིམ་པར་རོལ། །ལེགས་བཤད་སྙན་པའི་དར་དིར་ཅི་ཡང་སྒྲོགས། །ཞེས་པ་ནི་བར་སྐབས་ཀྱི་ཚིགས་སུ་བཅད་པ་རྗེ་ཉིད་ལ་དད་པས་རྗེས་སུ་ཡི་རང་བའོ།༑ །༑རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས།

འཁོར་བའི་ཆོས་ལས་ངེས་པར་འབྱུང་ཞིང༌། བསྟན་པའི་རྩ་བ་ཚུལ་ཁྲིམས་ལ་རག་ལུས་པར་དགོངས་ཏེ་རབ་ཏུ་བྱུང་ཞིང་བསྙེན་པར་རྫོགས་ནས་དམ་པ་རྣམས་ཀྱི་ཞབས་པད་བསྟེན་ཏེ།༑ ཐོས་བསམ་སྒོམ་གསུམ་གྱི་བྱ་བ་རྒྱ་ཆེན་པོ་མཛད་པའི་ལེའུ་སྟེ་བཞི་པའོ།། །།རྗེ་བཙུན་དམ་པ་ཀུན་དགའ་རིན་ཆེན་དེ་ཉིད་ཀྱི་མཛད་པ་ལྔ་པ། དྲང་ངེས་ཀྱི་ཆོས་ཀྱི་བདུད་རྩིས།༑ འགྲོ་བ་དཔག་ཏུ་མེད་པའི་ཉོན་མོངས་པའི་ཚ་གདུང་བསལ་ནས་བསྟན་པའི་བྱ་བ་མཛད་པས་མཁས་ཞིང་གྲུབ་པའི་དབང་ཕྱུག་ཀུན་གྱི་གཙུག་རྒྱན་དུ་གྱུར་པའི་མཛད་པ་ནི།༑ དེ་ནས་དགུང་ལོ་ཉེར་གཅིག་པ་ཡོས་ཀྱི་ལོ། ཆོས་ཀྱི་མངོན་པར་མཐོ་བའི་ཐོག་ཁ་གསེར་ཁང་དུ། དགེ་འདུན་འདུས་པ་རྒྱ་མཚོའི་ཚོགས་ལ། ཐེག་ཆེན་བསྟན་པའི་སྙིང་པོའི་བཤད་པ་དང༌། ཟབ་ལམ་ནཱ་རོ་ཆོས་དྲུག་གི་ཁྲིད་ལ་སོགས་ཏེ། ངོ་མཚར་བའི་མན་ངག་མང་པོ་དང༌། རྒྱུད་དང་རྒྱ་གཞུང༌། རྒྱ་བོད་ཀྱི་པཎ་གྲུབ་སོ་སོའི་བཞེད་སྲོལ་ཐུན་མོང་བ་རྣམས་མི་འགལ་ཞིང༌། ཐུན་མོང་མ་ཡིན་པ་རྣམས་མ་འདྲེས་པར་གསལ་ལ་དག་ཅིང་གོ་བར་ཚངས་པའི་གསུང་གིས་ཆོས་ཀྱི་འཁོར་ལོ་རྒྱ་ཆེན་པོ་བསམ་གྱིས་མི་ཁྱབ་པ་བསྐོར་བས། དབང་པོ་རབ་ཏུ་གྱུར་པ་རྣམ་དཔྱོད་ཀྱི་བློ་གྲོས་དང་ལྡན་པ་རྣམས་ལ། མདོ་རྒྱུད་ཀྱི་གསུང་རབ་དུ་མ་ལ་མཁྱེན་པ་རྒྱས་ཤིང་ཉམས་རྟོགས་ཀྱི་རྩ་བ་ཚུགས་པར་གྱུར་པ་དང༌། དབང་པོ་འབྲིང་དུ་གྱུར་པ་ཤེས་རབ་ཀྱི་རྩལ་དང་ལྡན་ཞིང༌། བསམ་པ་རང་བཞིན་དུ་གནས་པ་རྣམས་ལ་ཡང༌།༑ གསུང་རབ་ཀྱི་དོན་ལ་འགྱུར་མེད་ཀྱི་གོ་བ་རྙེད་ཅིང་ཉམས་རྟོགས་ཀྱི་ལམ་སྣ་ཟིན་པ་དང༌། དབང་པོ་ཐ་མ་རྣམས་ལ་ཡང་འཇིག་རྟེན་བླུན་དད་ཀྱི་སྒོ་ནས་དད་པའི་སྤུ་ལོང་གཡོས་ཏེ། བཀའ་བརྒྱུད་ཀྱི་རྗེས་སུ་འཇུག་པའི་བསམ་པ་ཕུན་སུམ་ཚོགས་པ་དང་ལྡན་པར་གྱུར་ཏོ། །དེ་ཀའི་ལོའི་ལོ་གསར་ལ། རྗེ་བཙུན་གྱིས་རི་ཆོས་ལ་སོགས་པའི་གསུང་ཆོས་ཟབ་ལ་རྒྱ་ཆེ་བ་གསུངས་ཏེ།

བཀའ་བརྒྱུད་གོང་མ་རྣམས་ཀྱི་ཕྱག་སྲོལ་མ་ཉམས་པར་བྱ་བའི་ཕྱིར་དང༌། སྒྲུབ་བརྒྱུད་བསྟན་པའི་རྒྱལ་མཚན་འཛུགས་པའི་ཕྱིར་དང༌།༑ གཏུམ་མོའི་བདེ་དྲོད་ཀྱི་ཆེ་བ་འདོན་པའི་ཕྱིར། འབྲི་གུང་བླ་གཡེ་ཆེན་མོ་རུ། རས་པ་བརྒྱ་ཕྲག་ལྷག་གཅིག་གིས་རས་ཕུད་མཛད་དོ། །དེའི་ཚེ་དཔའ་བོ་མཁའ་འགྲོ་རྣམས་ལ་ཚོགས་ཀྱི་འཁོར་ལོ་དང༌། དམ་ཅན་རྒྱ་མཚོའི་ཚོགས་ལ་མཆོད་གཏོར་བསམ་གྱིས་མི་ཁྱབ་པ་དང༌། རས་པའི་ཚོགས་རྣམས་ཀྱིས་གཙོ་བྱས་པའི་དགེ་འདུན་འདུས་པ་རྒྱ་མཚོའི་ཚོགས་སྟོང་ཕྲག་དུ་མར་གྱུར་པ་ལ། མང་ཇ་དང་ཉུང་ཇའི་རྣམ་གཞག་ལ་སོགས་ཏེ། བཟའ་བ་དང༌། བཏུང་བའི་འདོད་པའི་ལོངས་སྤྱོད་ཀྱི་ཞབས་ཏོག་དང་བསྙེན་བཀུར་བསམ་གྱིས་མི་ཁྱབ་པ་དང༌། གང་ལ་གང་འོས་ཀྱི་འབུལ་ཆ་ལ་སོགས་ཏེ། ཆོས་དང་ཟང་ཟིང་གི་ཆར་ཆེན་པོ་ཕབ་པས། འབྲི་གུང་འོག་མིན་ཆོས་ཀྱི་ཕོ་བྲང་དང༌།༑ རྗེ་འགྲོ་བའི་མགོན་པོ་ཀུན་དགའ་རིན་ཆེན་འདི་ཉིད་དྲུག་པ་རྡོ་རྗེ་འཆང་ཆེན་པོར་གྱུར་ཏེ། རྒྱལ་བའི་བསྟན་པ་རིན་པོ་ཆེ། སྤྲིན་མེད་མཁའ་ལ་ཉི་མ་ཤར་བ་ལྟར།༑ ཕྱོགས་ཐམས་ཅད་དུ་གསལ་ཞིང་རྒྱས་པར་མཛད་པ་ཡིན་ནོ། །དེའི་ཚེ་རྒྱལ་དབང་ཀུན་དགའ་རིན་ཆེན་དེ་ཉིད་ལ། བཀའ་བརྒྱུད་རྒྱལ་བ་རྒྱ་མཚོའི་ཚོགས་ཐམས་ཅད་ཤིན་ཏུ་དགྱེས་པའི་རབ་ཏུ་གནས་པའི་མེ་ཏོག་རྟེན་མེད་ནམ་མཁའི་དབྱིངས་ནས་ངོ་མཚར་བའི་ལྟས་དུ་མ་དང་བཅས་གཏོར་བ་ནི། ཤིན་ཏུ་ཡ་མཚན་པ་ནས་ཀྱི་རྡོག་པོ་འགྲོན་བུ་ཙམ་བབ་པ་ཀུན་གྱིས་མངོན་སུམ་དུ་མཐོང་བས། དེར་འདུས་པ་ཐམས་ཅད་ངོ་མཚར་ཞིང་དད་པའི་སྤུ་ལོང་གཡོས་ཏེ། སངས་རྒྱས་དངོས་ཀྱི་མོས་གུས་སྐྱེས་སོ། །ལ་ལ་ཀརྨ་པས་འཐོར་ཞེས་པ་དང༌། ལ་ལ་ཁུ་བོ་དབང་གིས་གཏོར་བ་ཡིན་ཞེས་པ་གླེང་བར་སྣང་སྟེ། དོན་འདྲ་བས་དེ་འདྲའི་ནས་ནི་ད་ལྟ་འཛམ་གླིང་འདིར་ནི། དེ་ཉིད་ལས་གཞན་པ་རྙེད་པར་དཀའ་བས། རྗེ་འདི་ཉིད་ཀྱིས་རྒྱལ་བའི་བསྟན་པ་རྒྱས་པར་མཛད་པ་ལ། རྒྱལ་བ་རྒྱ་མཚོ་དགྱེས་པའི་མེ་ཏོག་ཡིན་པར་ཐེ་ཚོམ་མེད་དོ། །དེ་ནས་སླར་ཡང་འབྲི་གུང་བྱང་ཆུབ་གླིང་དུ།

རྒྱལ་བའི་བསྟན་པ་ཡུན་རིང་དུ་གནས་པར་བྱ་བའི་ཕྱིར། བསམ་གཏན་སྒོམ་པའི་སྒྲུབ་ཁང་བརྒྱ་ཕྲག་གསུམ་དང་བཅུ་ཕྲག་ལྔའི་གྲངས་དང་ལྡན་པ་གསར་དུ་བརྩིགས་ཤིང༌། དེ་རེ་རེའི་ནང་དུ་ཡང༌། རིམ་གཉིས་ཉམས་སུ་ལེན་པའི་དགེ་འདུན་གྲངས་དང་ལྡན་པ་ཡང་བསྡུ་བར་མཛད་དེ། སྐྱེ་དགུ་འཁོར་འབངས་ཐམས་ཅད་ལ་ཆོས་འདོད་པ་ལ་ཆོས་ཀྱི་སྦྱིན་པ། དབུལ་ཞིང་འཕོངས་པ་རྣམས་ལ་ཟང་ཟིང་གི་སྦྱིན་པ། བྱ་དང་རི་དྭགས་རྣམས་ལ།༑ རི་རྒྱ་ཀླུང་རྒྱ་བསྡམས་པའི་སྒོ་ནས་མི་འཇིགས་པའི་སྦྱིན་པ། ཤུལ་རིང་གི་མགྲོན་པོ་རྣམས་ལ་བྱམས་པའི་སྦྱིན་པས་བདེ་བ་ལ་བཀོད་པ་སྟེ། སྦྱིན་པ་རྣམ་བཞིས་འཁོར་འབངས་ཐམས་ཅད་སྐྱོང་ཞིང༌། བདེ་སྐྱིད་ཀྱི་དཔལ་ལ་ལོངས་སྤྱོད་པར་གྱུར་པས། ས་སྟེང་འདི་ན་འགྲན་ཟླ་དང་བྲལ་བར་བཞུགས་པ་ལགས་སོ། །དེའི་བར་སྐབས་དག་ལ།༑ སྒར་ཆེན་བྱང་ཕྱོགས་ལ་བྱོན་ཏེ། སྒོམ་སྡེ། ཁྱུང་པོ། སོག་པོ། རོང་པོ། འབབ་རོམ་པ་ལ་སོགས་པའི་རུ་སྡེ་ཐམས་ཅད་ལ་ཆོས་ཀྱི་སྦྱིན་པ་རྒྱ་ཆེན་པོའི་རྣམ་དཀར་གྱི་འབྲེལ་བ་བསྔོ་བ་དང་སྨོན་ལམ་སོགས་ཀྱི་སྒོ་ནས་འགྲོ་བའི་དོན་རྒྱ་ཆེན་པོ་མཛད་ཅིང༌། སྡེ་པ་དེ་ཐམས་ཅད་ཀྱིས་ཀྱང༌། རྗེ་འདི་ཉིད་ཀྱི་ཞབས་པད་སྤྱི་བོར་བླངས་ཤིང༌། དད་པའི་ཡིད་ཀྱིས་གསོལ་བ་འདེབས་པར་གྱུར་པ་ཡིན་ནོ། །དུས་དེར། ནག་པོ་ཧོར་གྱི་རྒྱལ་པོ་མིང་ཙམ་ཐོས་ཀྱང་འདར་བར་བྱེད་པ།༑ ཧོར་ཀུན་དགའ་བཀྲ་ཤིས་ཞེས་བྱ་བས། རྗེ་འདི་ཉིད་གདན་དྲངས་ཏེ། དད་གུས་ཀྱི་གདུང་བ་དྲག་པོའི་སྒོ་ནས། ཁོ་རང་གི་བུ་ནོར་གྱི་དཔལ་འབྱོར་དང་བཅས་ཏེ།༑ རྗེ་ཉིད་ཀྱི་འབངས་སུ་ཕུལ་ནས། སྔར་བྱས་ཀྱི་སྡིག་པའི་ལས་རྣམས་ལ་སྟོབས་བཞིའི་སྒོ་ནས་བཤགས་པ་མང་དུ་བྱས་ཏེ་ཐར་པའི་ས་བོན་ཐེབས་པའང་ངོ་མཚར་བའི་མཛད་པའོ། །དེ་གའི་མོད་ལ། ནགས་ཤོད་ནས་སྤྱན་འདྲེན་བྱུང་བས་ཕེབས་ཏེ་འགྲོ་བ་མང་པོ་ཐར་པའི་ལམ་ལ་འགོད་པར་མཛད། ཟང་ཟིང་གི་ལོངས་སྤྱོད་ཆར་བཞིན་དུ་བབ་སྟེ།

རང་གཞན་གྱི་དོན་རྒྱ་ཆེན་པོ་མཛད་དོ། །དེ་ནས་སླར་ཡང་འབྲི་གུང་བྱང་ཆུབ་ཀྱི་གླིང་དུ་ཕེབས་ཏེ། དགུང་ལོ་ཉེར་གཉིས་བཞེས་པ་མེ་ཕོ་འབྲུག་གི་ལོ། ཡང་དགོན་ཁང་གསར་ཆོས་ཀྱི་ཕོ་བྲང་དུ་དབུས་གཙང་གི་དད་འདུས་ལ་སོགས་ཏེ་འདུས་པ་རྒྱ་མཚོའི་ཚོགས་ལ་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་བར་བཞུགས་སོ། །དེའི་ཚེ་མཁན་ཆེན་ངག་དབང་གྲགས་པས་ཁྲིད་གཉེར་མཛད་དེ་གྲུབ་མཐའི་རྣམ་གཞག་ཕལ་ཆེར་འཁོར་ལོ་བར་པ་གཙོ་ཆེ་བ་ཙམ་གྱི་སྒོ་ནས་གང་ལ་གང་འདུལ་གྱི་ཆོས་སྟོན་པར་མཛད་དོ། །དུས་དེར་རས་པ་སུམ་བརྒྱས་རས་ཕུད་མཛད་དེ་སྒྲུབ་བརྒྱུད་བསྟན་པའི་རྒྱལ་མཚན་བཙུགས་པ་ཡིན་ནོ། །དེའི་ཚེ། རྗེ་ཉིད་ཀྱི་ཡུམ་ཆེན་བདག་མོ་རིན་ཆེན་དཔལ་མོ་དེ་ཉིད། རྒྱན་གོས་དུ་མས་སྤྲས་པའི་སྐྱེ་བོའི་འཁོར་དཔག་ཏུ་མེད་པས་བསྐོར་ཏེ། དད་མོས་ཀྱི་དགའ་སྤྲོ་དང་བཅས་ཏེ། རྗེ་བཙུན་ཀུན་དགའི་མཚན་ཅན། འདུས་པ་རྒྱ་མཚོའི་ཚོགས་དང་བཅས་པ་ལ། ཟས་སྣ་བརྒྱ་ཕྲག་མང་པོའི་ཚོགས་ཀྱི་འཁོར་ལོ་བཟང་ཞིང་གྱ་ནོམ་པ་བསམ་གྱིས་མི་ཁྱབ་པ་དང༌། གོས་དར་ལ་སོགས་ཏེ་ན་བཟའི་ཚོགས་དང༌། རྟ་མཆོག་ལ་སོགས་ཏེ་རྐང་འགྲོའི་ཚོགས་དང༌། གསེར་དངུལ་ལ་སོགས་ཏེ་རིན་པོ་ཆེའི་བྱེ་བྲག་དཔག་ཏུ་མེད་པའི་འབུལ་བ་དང་བཅས་པའི་སྒོ་ནས། ཚོགས་གཉིས་ཀྱི་རྒྱ་མཚོ་ཆེན་པོ་ཡོངས་སུ་སྤེལ་བར་མཛད་པ་ཡིན་ནོ། །དེ་ནས་སླར་ཡང་མཚེའུ་ཁ་བདེ་ལྡན་གྱི་གཙུག་ལག་ཁང་དུ། མཐིང་ཤོག་བཻ་ཌཱུརྻ་སྔོན་པོའི་མདོག་ཅན་ལ། རྒྱུད་སྡེའི་ཡིག་སྣ་གངས་ཅན་ཁྲོད་དུ་འགྱུར་རོ་ཅོག རིན་ཆེན་གསེར་དངུལ་གྱིས་བཞེངས་པ། ཟླ་བ་གཅིག་གི་ནང་དུ་གྲུབ་ཅིང༌། རབ་གནས་ཀྱིས་བྱིན་ཆགས་པར་མཛད་ནས། མེ་ཏོག་འཐོར་བའི་ཚེ་འཇའ་གུར་དང་མེ་ཏོག་གི་ཆར་སོགས་ངོ་མཚར་བའི་ལྟས་ཁྱད་པར་ཅན་བྱུང་བ་ལ། དེར་འདུས་པའི་སྐྱེ་བོ་རྣམས་ཀྱིས་བདེན་བརྫུན་ལེགས་པར་བལྟས་པས་ཡིད་ཆེས་ནས་དད་པའི་སྤུ་ལོང་གཡོས་ཏེ་དཀར་པོའི་ས་བོན་བསྐྲུན་པར་གྱུར་ཏོ། །དེ་ནས་སླར་ཡང་ཡང་དགོན་ཁང་གསར་ཆོས་ཀྱི་ཕོ་བྲང་དུ།

ཕྱོགས་ཀྱི་དད་འདུས་དཔག་ཏུ་མེད་པ་ལ་སོགས་པ་དགེ་འདུན་འདུས་པ་རྒྱ་མཚོའི་ཚོགས་ལ་ཆོས་ཀྱི་འཁོར་ལོ་བསྐོར་བར་མཛད་དེ། དེའི་ཚུལ་ཡང་གདུལ་བྱ་རྣམས་ཤིན་ཏུ་སྨིན་པར་གཟིགས་ནས། དུས་གསུམ་གྱི་རྒྱལ་བ་ཐམས་ཅད་ཀྱི་གསང་བ་རིན་པོ་ཆེའི་མཛོད་ལེགས་པར་རྟོགས་པའི་ངེས་དོན་སྙིང་པོའི་ཆོས་ཀྱི་འཁོར་ལོ་བསྐོར་ཏེ། གྲུབ་མཐའི་གནད་ཐམས་ཅད་སྟོང་ཉིད་རྒྱུ་འབྲས་ཀྱི་རྣམ་པར་བཞག་པ། འཇིག་རྟེན་གསུམ་གྱི་མགོན་པོའི་ཐུགས་ཀྱི་ཉིང་ཁུ་ལེགས་པར་གསུངས་པའི་མོད་ལ།༑ ཚེ་མཚམས་དང་ལོ་གསུམ་ཕྱོགས་གསུམ་གྱི་སྒྲུབ་པའི་མེ་ཏོག་བཞེས་ནས། སྒྲུབ་སྡེ་ཐར་པའི་གྲུ་ཆེན་འདེབས་པའི་ཐུགས་འདུན་མཛད་ནས། རྟོགས་ལྡན་རྣམས་ཀྱིས་སྒྲུབ་པའི་དམ་བཅའ་ཕུལ་ནས་གླིང་སྟོད་དུ་སྒྲུབ་པའི་གྲྭ་དང༌། གླིང་སྨད་དུ་བཤད་པའི་གྲྭ་ཡང་འཛུགས་པར་མཛད་ཅིང༌། བར་དུ་གསང་སྔགས་ཀྱི་ལག་ལེན་བཟང་པོ་སྤེལ་བར་བཞེད་ནས། བཤེས་གཉེན་ཚུལ་ཁྲིམས་རྒྱ་མཚོ་ཞེས་བྱ་བ་སློབ་དཔོན་དུ་བསྒྲགས་པར་མཛད་དེ། སངས་རྒྱས་ཀྱི་བསྟན་པ་ཡར་ངོའི་ཟླ་བ་ལྟར་ཕྱོགས་ཐམས་ཅད་དུ་དར་ཞིང་རྒྱས་པར་མཛད་པ་ཡིན་ནོ། །དེའི་ཚེ་དུས་གསུམ་གྱི་རྒྱལ་བ་མ་ལུས་པའི་མཁྱེན་རྩེ་གཅིག་ཏུ་བསྡུས་པ་འཇིག་རྟེན་གསུམ་གྱི་མགོན་པོ་དེ་ཉིད། སླར་ཡང་རྒྱལ་བས་ལུང་བསྟན་པ་བཞིན་དུ། འབྲི་གུང་བྱང་ཆུབ་ཀྱི་གླིང་དུ་ཕེབས་ནས། ཆོས་ཀྱི་སེང་གེའི་ཁྲི་ལ་འཁོད་དེ། གདུལ་བྱ་དུས་ལ་བབ་ནས། སྦྱིན་པ་རྣམ་པ་བཞིའི་སྒོ་ནས་འགྲོ་བ་རྣམས་སྨིན་གྲོལ་གྱི་ལམ་ལ་བཀོད་པར་མཛད་དོ་ཞེས་པའི་སྙན་པའི་བ་དན་དབྱར་སྐྱེས་རྔ་ལྟར་ཕྱོགས་ཐམས་ཅད་དུ་གྲགས་ཅིང་ཁྱབ་པར་གྱུར་པས།༑ རྗེ་ཉིད་ཀྱི་ཐུགས་རྗེའི་ནུས་པ་བསམ་གྱིས་མི་ཁྱབ་པའི་སྟོབས་ཀྱིས། པདྨའི་མཚོ་ལ་ངང་པ་འདུ་བ་བཞིན་དུ། སྟོད་མངའ་རིས་སྐོར་གསུམ་དང༌། སྨད་མདོ་ཁམས་སྒང་གསུམ་དང༌། བར་དབུས་གཙང་རུ་བཞིའི་རྒྱལ་ཁམས་དང༌། གཞན་ཡང༌།

བྱར་དྭགས་ཀོང་གསུམ་དང༌། རྒྱ་གར་རྒྱ་ནག་དང༌། ལི་ཡུལ་དང༌། ཧོར་ལ་སོགས་པའི་རྒྱལ་ཁམས་ནས། བླ་མ་སློབ་དཔོན་དང་དགེ་སློང་དགེ་ཚུལ་དང༌། རྣལ་འབྱོར་ཕོ་མོ་དང༌། མི་དཔོན་དྲེགས་པ་ཅན་དང༌། སྐྱེ་བོ་ཐ་མལ་པའི་ཚོགས་ལ་སོགས་པ་ཕྱོགས་ཀྱི་རྒྱལ་ཁམས་ཀྱི་དད་འདུས་གྲངས་ལས་འདས་པ། དཔག་ཏུ་མེད་པ། འབྲི་གུང་བྱང་ཆུབ་ཀྱི་གླིང་དུ་ཚོགས་ཏེ། རྗེ་བཙུན་ཉིད་ཀྱི་ཞལ་བལྟ་བ་དང༌། ཆོས་ཉན་པ་དང༌།༑ ཕྱག་འཚལ་བ་དང༌། བསྐོར་བ་བྱེད་པ་དང༌། རིན་པོ་ཆེ་ལ་སོགས་པའི་འདོད་དགུའི་དངོས་པོ་འབུལ་བ་དང༌། སྔར་བྱས་ཀྱི་སྡིག་པ་གཤགས་པ་དང༌། སྨོན་ལམ་རྣམ་པར་དག་པ་འདེབས་པ་ལ་སོགས་ཏེ། ས་གསུམ་ན་འགྲན་པའི་ཟླ་ཐམས་ཅད་དང་བྲལ་ཞིང༌། རྒྱལ་བའི་བསྟན་པ་རབ་འབྱམས་ཀྱི་བདག་པོ་སྙིགས་དུས་ཀྱི་རྒྱལ་བ་གཉིས་པ་འབྲི་གུང་ཀུན་དགའ་རིན་ཆེན་དཔལ་བཟང་པོ་ཞེས་པ། སླར་ཡང་སྙན་པའི་གྲགས་པ་ས་གསུམ་ན་གཡོ་ཞིང་ལྷ་མི་ཀུན་གྱི་གཙུག་གི་རྒྱན་དུ་གྱུར་པ་ཡིན་ནོ། །དེའི་དུས་ཕྱོགས་ཀྱི་འབུལ་བ་བྱུང་ཚུལ་རགས་པ་ཙམ་བརྗོད་ན། དབོན་པོ་གཉིས་ཀྱིས་ཐོག་དྲངས་མངའ་རིས་སྐོར་གསུམ་གྱི་འབུལ་བ་ཕྲིན་ལས་ཀྱི་རྒྱུན་དང་བཅས་ཤིང༌། འབུལ་དཔོན་རྡོ་རྗེ་རྒྱལ་མཚན་ཞེས་བྱ་བས་ཐོག་དྲངས་རྒྱ་ནག་ནས་འབུལ་བཅུ་གྱིས་དབོན་ཆེན་བརྒྱད་གྲྭ་པ་སྟོང་དང་བཅས་པས་གཙུག་ཕུད་ཕུལ་ཞིང༌།༑ དེར་ཚོགས་པ་ཐམས་ཅད་དད་པའི་དབང་གིས་སེར་སྣའི་མདུད་པ་གྲོལ་ནས། རང་རང་གི་ལོངས་སྤྱོད་ཀྱི་སུམ་གཉིས་རྗེ་འདི་ཉིད་ཀྱི་ཕྱག་ཏུ་ཕུལ་ཞིང༌། གསུང་གི་བདུད་རྩི་འཐུངས་ནས་དལ་འབྱོར་དོན་དང་ལྡན་པར་བྱས་ཏེ། མདོ་ཁམས་ཀྱི་ཕྲིན་ལས་ཀྱང་ཆོས་ཐོག་དེ་ནས་འབར་བ་ཡིན་ནོ། །དེ་ནས་གཟིམ་ཁང་དར་རྒྱས་རྩེ་སྒྲུབ་ཁང་གི་ཚོགས་ཀྱིས་བསྐོར་བ་མཁན་སློབ་ཆོས་གསུམ་གྲྭ་པ་ཆེ་བགྲེས་རྣམས་ཀྱིས་གཙོ་བོ་མཛད་ནས་དགེ་འདུན་འདུས་པ་རྒྱ་མཚོའི་ཚོགས་ཀྱི་དགྱེས་བཞིན་དུ་བསྒྲུབས་པའོ། །དེ་གའི་རྗེས་ལ།

འཇམ་དབྱངས་དཔལ་ལྡན་རིན་ཆེན་པའི་ཕྱི་རྟེན་དུ་བྱང་ཆུབ་ཆེན་པོའི་མཆོད་རྟེན། གངས་རིའི་ཕུང་པོ་ལྟར་མཐོ་ཞིང་དཀར་བ། འཛམ་བུ་ཆུ་བོའི་གསེར་ལས་གསེར་གདུགས་གསེར་འཕྲུ་དང་བཅས་པ། འཕངས་མཐོ་ཞིང་ལྷུན་ཆགས་པར་གྲུབ་སྟེ་རབ་གནས་ཀྱི་བྱིན་ཆགས་པར་མཛད་དོ། །གཞན་ཡང་གསེར་ལས་གྲུབ་པའི་ཐུབ་པའི་དབང་པོ་སོགས་དེ་བཞིན་གཤེགས་པའི་སྐུ་གཟུགས་མང་དུ་བཞེངས་ཤིང༌། རས་བྲིས་ལ་ཡང༌། ཐུབ་དབང་གི་སྐྱེས་རབས་མཛད་པ་བཅུ་གཉིས། བཀའ་བཞི་བརྒྱུད་པའི་ཞིང་བཀོད་སངས་རྒྱས་དང་བྱང་ཆུབ་སེམས་དཔའ་མང་པོའི་རྟོགས་བརྗོད་ཀྱི་ཞིང་ཁམས་སོ་སོར་བཀོད་པ་དང་བཅས་པ་དང༌། རྒྱུད་སྡེའི་དཀྱིལ་འཁོར་མང་པོ་དང༌། བཀའ་བརྒྱུད་བླ་མ་རྣམས་ཀྱི་རྣམ་ཐར་གྱི་ཐང་ཀ་སོགས་ཏེ། ལོ་རེའི་ནང་དུ་ཡང་སྐུ་གསུང་ཐུགས་ཀྱི་རྟེན་བརྒྱ་ལས་མ་ཉུང་བ་བཞེངས་པའི་དམ་བཅའ་ཡང་མཛད་ཅིང༌། ཁྱད་པར་སྒྲུབ་བརྒྱུད་འདིའི་བླ་མ་རྒྱ་བོད་ཀྱི་ཚད་ལྡན་དུ་མའི་བཀའ་འབུམ་རྣམས་རིམ་པ་བཞིན་མཐིང་ཤོག་ངོས་ལ་གསེར་གྱིས་འབུར་དུ་བཞེངས་ཤིང༌། དེང་སང་ནི་ཡོངས་སུ་རྫོགས་པར་གྲུབ་པའོ། །དེའི་དུས་ཁམས་སྐྱོའི་དབོན་པོ་གཉིས་ཀྱིས་ཐོག་དྲངས་འདན་མའི་འཕྲིན་ལས་པ་རྣམས་ཞབས་དྲུང་དུ་སླེབ་ཅིང༌།༑ གྲྭ་པ་བརྒྱ་ཡི་གཙུག་ཕུད་ཀྱང་བཞེས་པར་མཛད་ཅིང༌། བསྟན་པའི་ཕྲིན་ལས་ཀྱི་རྒྱུན་བཙུགས་ནས་དམ་ཚིག་དང་ལྡན་པའི་སྐྱེས་བུ་དེ་རྣམས་ཀྱིས་ཀྱང༌། ཞབས་ཏོག་གི་མཉེས་པར་མཛད་ཅིང༌། འདན་མའི་ཡུལ་དུ་བསྟན་པའི་རྒྱུན་བཟུང་ངོ༌། །དེ་ནས་དུས་ཀྱི་ཕོ་ཉ་ཞེས་བྱ་བ་རྟའི་ལོ་ལ། གཅེན་པོ་རིན་ཆེན་རྣམ་པར་རྒྱལ་བས། རྗེ་བཙུན་བྱམས་པ་ཆེན་པོའི་སྐུ་བཞེངས་པའི་ཞལ་བཀོད་དང༌། རབ་གནས་ལ་རྗེ་བཙུན་འདི་ཉིད་སྤྱན་དྲངས་པའི་ཚེ། གྲུབ་རྟགས་དང་ངོ་མཚར་བའི་ལྟས་ཁྱད་པར་ཅན་གྱིས་དེར་གནས་ཀྱི་སྐྱེ་དགུ་རྣམས་ཀྱི་ཡིད་འཕྲོག་པར་བྱེད་པ་མཐའ་ཡས་པ་བྱུང་བའོ། །དེ་ནས་སླར་ཡང་འབྲི་གུང་བྱང་ཆུབ་ཀྱི་གླིང་དུ་ཕེབས་ཏེ།

རིམ་གཉིས་ཀྱི་རྣལ་འབྱོར་ཟབ་མོས་དུས་འདའ་བར་མཛད་ཅིང༌། དད་འདུས་ཀྱི་གདུལ་བྱའི་ཚོགས་ལ་ཆོས་ཀྱི་འཁོར་ལོ་རྒྱུན་ཆད་མེད་པར་བསྐོར་ཞིང༌། བཤད་སྒྲུབ་ཀྱི་བསྟན་པ་སྤེལ་ཞིང་བཞུགས་པའི་ཚེ།༑ དོན་གྲུབ་ཞེས་བྱ་བ་ས་མོ་ལུག་གི་ལོ་ལ། སྟག་ལུང་གྭ་ཟིའི་གདུང་རིགས་སྡེ་པ་ཚེ་དབང་གྲགས་པ་སྐུ་གཤེགས་ལས། ཐུགས་དགོངས་རྫོགས་ཐབས་དང༌། ཡར་འདྲེན་གྱི་གྲལ་དབུ་སོགས་ཇི་ལྟར་བགྱི་བའི་བཀའ་བགྲོས་པའི་ཚེ། བསླབ་གསུམ་རིན་ཆེན་རྒྱན་གྱིས་མཛེས་ཤིང་སྨོན་ལམ་རྒྱ་མཚོའི་དོན་ལ་དབང་འབྱོར་བའི་སྐྱེས་མཆོག འགྲན་ཟླ་ཐམས་ཅད་དང་བྲལ་བའི་མཁས་གྲུབ་ཆེན་པོ། རྒྱལ་དབང་ཀུན་དགའ་རིན་ཆེན་དཔལ་བཟང་པོ་སྤྱན་དྲངས་ན་རང་གཞན་གྱི་དོན་རྒྱ་ཆེན་པོ་འགྲུབ་པར་དགོངས་ཏེ་གསོལ་བཏབ་པས། རྗེ་ཉིད་ཀྱིས་ཀྱང་ཞལ་གྱིས་བཞེས་ཏེ། རྗེ་བཙུན་འཁོར་བཅས་སྟག་ལུང་དུ་ཕེབས་ཚེ། སྟག་ལུང་ཆོས་རྗེ་རྣམས་ཀྱིས་ཕྱག་མཛད་ཅིང༌། རྗེ་བཙུན་ཉིད་ཀྱིས་ཀྱང་ཕྱག་ལན་མཛད་དེ་ཕན་ཚུན་དགྱེས་པའི་ངང་དུ་བཞུགས་སོ། །དེ་ནས་དུས་ཚེས་གཟའ་སྐར་འཛོམ་པའི་སྔ་དྲོའི་ཆ་ལ། སྟག་ལུང་བླ་གཡེལ་ཆེན་པོར། དགེ་འདུན་ཚོགས་པ་རྒྱ་མཚོའི་དབུས་སུ་སེང་གེའི་ཁྲི་རྣམ་པར་བརྗིད་པའི་སྟེང་དུ། དུས་གསུམ་གྱི་རྒྱལ་བ་མ་ལུས་པའི་རྣམ་པར་སྤྲུལ་པ། རྒྱལ་དབང་ཀུན་དགའི་མཚན་ཅན་དེ་ཉིད་ཀྱིས། ཟབ་ཅིང་སྙན་པའི་ཚངས་པའི་གསུང་གིས། དགེ་བའི་རྩ་བ་མ་ལུས་པ། བསྟན་པ་དང་སེམས་ཅན་གྱི་དོན་དུ་བསྔོ་བ་དང་སྨོན་ལམ་རྣམ་པར་དག་པས་རྒྱས་བཏབ་ཅིང༌། སྟག་ལུང་ནང་སོས་ཀྱང་ལྷ་མིའི་དཔལ་འབྱོར་ཕྱོགས་གཅིག་ཏུ་སྤུངས་པ་ལྟ་བུའི་ལོངས་སྤྱོད་བསམ་གྱིས་མི་ཁྱབ་པ་རྣམས་རྗེ་འདི་ཉིད་ཀྱི་ཕྱག་ཏུ་ཕུལ་ལོ། །ཕྱི་བའི་དུས་ལ་བབ་པའི་ཚེ། ཐེག་མཆོག་ཆོས་ཀྱི་བདུད་རྩི་ཟབ་མོས་དགེ་སློང་གི་དགེ་འདུན་ཉིས་སྟོང་བརྒྱད་བརྒྱའི་ཚོགས་ཐམས་ཅད་ཚིམ་པར་མཛད་ཅིང༌། དགེ་འདུན་རྣམས་ཀྱིས་ཀྱང་དད་པ་དང་མོས་པ་ཆེན་པོའི་སྒོ་ནས།

སྙན་པའི་བ་དན་ཕྱོགས་ཐམས་ཅད་དུ་འབྲུག་སྒྲ་ལྟར་སྒྲོག་ཅིང༌། སྒྲུབ་པ་དང་ཟང་ཟིང་གི་ཞབས་ཏོག་ལ་སོགས་ཏེ་མཉེས་པ་རྣམ་པ་གསུམ་གྱིས་མཉེས་པར་བྱས་སོ། །སླར་ཡང་རྗེ་བཙུན་ཉིད་ཀྱིས་ཀྱང༌། ཚོགས་ཆེན་ལ་འགྱེད་ཀྱི་བྱེ་བྲག་དཔག་ཏུ་མེད་པ་དང༌། གང་ལ་གང་འདུལ་གྱི་གསུང་གི་བདུད་རྩིས་ཚིམ་པར་མཛད་དོ། །དེ་ནས་རྗེ་བཙུན་རྣམ་གཉིས་ཐུགས་ཡིད་འདྲེས་པའི་དག་པའི་སྣང་བ་རྒྱ་ཆེན་པོའི་ངང་ནས། རྗེ་བཙུན་འདི་ཉིད་འབྲི་གུང་བྱང་ཆུབ་ཀྱི་གླིང་དུ་ཕེབས་ཏེ། འགྲོ་བའི་དོན་དུ་འོད་གསལ་ཟུང་འཇུག་ཕྱག་རྒྱ་ཆེན་པོའི་ཆུ་བོ་རྒྱུན་གྱི་རྣལ་འབྱོར་ལ་བཞུགས་སོ། །དེ་ནས་དྲག་པོ་ཞེས་པ་ལྕགས་ཕོ་སྤྲེལ་གྱི་ལོ་ལ། སྐྱི་ཤོད་ལུང་པར་ནད་ཡམས་ཆེན་པོ་བྱུང་ནས། མི་བསམ་གྱིས་མི་ཁྱབ་པ་ཤི་བ་དང༌། དཔྱིད་དུ་ཆར་བ་གཅིག་ཀྱང་མ་བབ་པར་ཐན་པ་ཤིན་ཏུ་ཆེ་བ་བྱུང་བས། ཞིང་གི་ལྗང་པ་དང༌། རྩ་དང་ལོ་མ་རྣམས་ཀྱང་རང་སར་བསྐམས། མཚོ་དང་རྫིང་བུ་ཕལ་ཆེར་ཡང་བསྐམས་པས།༑ ཆུ་ལ་གནས་པའི་སྲོག་ཆགས་རྣམས་ཀྱང་ཚེའི་དུས་བྱས་པར་གྱུར་ཏོ། །དེའི་དུས་མཐུ་སྟོབས་དང་ནུས་པས་རྒྱལ་ཕྲན་ཐམས་ཅད་ཟིལ་གྱིས་མནན་ཏེ། ནང་དུ་ཐེག་པ་ཆེན་པོའི་ཆོས་ལ་ལོངས་སྤྱོད་ཅིང་ཕྱི་ལྟར་རྒྱལ་པོའི་ཚུལ་བཟུང་ནས་མངའ་འབངས་དགེ་བཅུའི་ཁྲིམས་ལ་སྦྱོར་བ་བོད་ཤིང་སྒོ་འཇུག་པའི་བདག་པོ། ས་སྐྱོང་དོན་ཡོད་རྡོ་རྗེ་ཞེས་བྱ་བ་དེ་ཉིད། བདེ་སྐྱིད་ཀྱི་དཔལ་ཕུན་སུམ་ཚོགས་པ་ལ་ལོངས་སྤྱོད་པའི་ཚེ། རྗེ་བཙུན་ཆོས་ཀྱི་སྤྱན་ལྡན་ཀུན་དགའ་རིན་ཆེན་དཔལ་བཟང་པོ་འདི་ཉིད་ཉམས་དང་རྟོགས་པའི་དཔལ་ལ་དབང་བསྒྱུར་ཞིང༌། འགྲོ་བའི་དོན་དུ་ཆོས་ཀྱི་འཁོར་ལོ་བསྐོར་ནས། སྐྱེ་འགྲོ་དཔག་ཏུ་མེད་པ་སྨིན་གྲོལ་གྱི་ལམ་ལ་བཀོད་པའི་སྙན་པའི་གྲགས་པ་མི་དབང་དོན་ཡོད་རྡོ་རྗེའི་སྙན་དུ་གསན་པས། དགའ་བདེའི་དཔལ་གྱི་ལུས་ཀྱི་མཚོ་ཆེན་གང་ནས། དད་པའི་གདུང་ཤུགས་དྲག་པོས་ཡིད་ཀྱི་ཀླུ་དབང་བསྐུལ་ཏེ།

སྤྲུལ་པའི་སྐྱེས་མཆོག་དེ་དང་མཇལ་བར་གྱུར་ན་བདག་ཀྱང་སྐྱེ་འཆི་འཁོར་བའི་འཇིགས་པ་ལས་ཐར་བར་འགྱུར་རོ་སྙམ་པའི་མོས་པ་སྐྱེས་ཏེ། རྗེ་བཙུན་དམ་པ་འདི་ཉིད་སྤྱན་འདྲེན་ཞུས་པའི་ཚེ། རྒྱལ་དབང་འདི་ཉིད་དཔོན་སློབ་ཀྱི་ཚོགས་དཔག་ཏུ་མེད་པ་དང་བཅས་སྐྱིད་ཤོད་དུ་ཕེབས་པ་ལས། བྲག་དཀར་རྫོང་དུ་རྫོང་དཔོན་སྲི་གཅོད་པས་གདན་འདྲེན་ཞུས་ཏེ། ཞབས་ཏོག་གིས་མཉེས་པར་བྱས། དེའི་དུས་དེ་བཞིན་གཤེགས་པ་དཀོན་མཆོག་ཡན་ལག་གི་རྣམ་སྤྲུལ་ཞྭ་དམར་ཅོད་པན་འཛིན་པ་བཞི་པ།༑ ཆོས་ཀྱི་གྲགས་པ་ཡེ་ཤེས་དཔལ་བཟང་པོ་གདན་ས་མཐིལ་གྱི་སྤྱན་སྔའི་ཁུར་བཟུང་ནས་ཡོད་དུས། རྗེ་ཉིད་མཇལ་འཕྲད་མཛད་ཕྱིར། ལྷ་ས་འཕྲུལ་སྣང་དུ་ཕེབས་ཏེ་བཞུགས་པ་དང༌། ས་སྐྱོང་ཡོན་མཆོད་ཀྱིས། ཐབ་འཛིན་ཀྱི་ཇ་འདྲེན་བཟང་པོ་དང་བཅས་ཏེ་འབྲོམ་སྨད་གླང་རར་ཕེབས་སོ། །དེའི་ཚེ་ས་སྐྱོང་དོན་ཡོད་རྡོ་རྗེས་ཐོག་དྲངས་པའི་སྐྱིད་ཤོད་ལུང་པའི་མི་རྣམས་མགྲིན་གཅིག་ཏུ་ནད་ཡམས་འཆད་ཅིང་ཆར་འབབས་པའི་འདོད་དོན་མགོན་པོ་འདི་ཉིད་ལ་གསོལ་བ་འདི་ལྟར་བཏབ་བོ། །ཀྱེ་མ་གསོན་དང་རྗེ་བཙུན་འབྲི་གུང་པ། །སྙིགས་དུས་སྐྱེ་བོ་སྐལ་བ་དམན་པའི་མཐུས། །ཆོས་པ་རྣམས་ཀྱང་ཕལ་ཆེར་རྣམ་གཡེང་སྤྱོད། །དཀར་ཕྱོགས་ལྷ་རྣམས་བག་མེད་དབང་དུ་སོང༌།༑ །༑ནག་ཕྱོགས་འབྱུང་པོ་རྣམས་ཀྱི་མངའ་ཐང་རྒྱས། །སྐྱེ་བོ་ཕལ་ཆེར་ནད་དང་མུ་གེས་ཉེན། །མགོན་མེད་འདི་རྣམས་མགོན་དང་བཅས་པར་མཛོད། །ཁྱོད་ཀྱིས་མཐུ་རྩལ་སྦྱར་བའི་དུས་ལ་བབ། །འདི་འདྲའི་དུས་ན་ཁྱོད་འདྲས་མི་སྐྱོབ་ན། །བཙན་སར་སླེབ་ནས་ཁྱོད་ཀྱིས་ཅི་ཞིག་བྱ། །ཞེས་སོགས་གསོལ་བ་རྒྱས་པར་བཏབ་པ་ལས། རྗེ་ཉིད་ཀྱིས་ཐུགས་རྗེ་ཚད་མེད་པའི་མཐུ་སྟོབས་ཀྱིས། དམ་ཅན་རྒྱ་མཚོའི་ཚོགས་ཀྱིས་ཐུགས་རྒྱུད་བསྐུལ་ཏེ། ཀླུ་ཆེན་བརྒྱད་ལ་གཏོར་མ་སྦྱིན་ནས་ཕྲིན་ལས་བཅོལ་བས།༑ སྐད་ཅིག་དེ་ཉིད་ལ། དུས་ལས་ཡོལ་བའི་རླུང་དྲག་པོ་ལངས།

ཕྱོགས་མཚམས་ཀུན་ནས་སྤྲིན་ནག་མང་པོ་འཁྲིགས། འབྲུག་སྒྲ་དྲག་པོ་གྲགས་ཏེ། ཆར་དྲག་ལ་རྒྱུན་རིང་བ་བསམ་གྱིས་མི་ཁྱབ་པ་བབ་པས། ས་ཕྱོགས་ཐམས་ཅད་ཆུས་གང་བར་གྱུར་ཏེ། ལྗང་པ་དང་རྩི་ཐོག་ཐམས་ཅད་ཀྱང་རྒྱས། མཚོ་དང་རྫིང་བུ་ཐམས་ཅད་ཀྱང་གང༌། ས་ཆེན་འདི་ཡང་སྔོ་ཞིང་མཛེས་པ་ཨིནྡྲ་ནཱི་ལའི་ལྗོངས་ལྟ་བུར་གྱུར། ཆུ་ལ་གནས་པའི་སྲོག་ཆགས་རྣམས་ཀྱི་ཚེ་ཡང་ཐར། དེ་གའི་མོད་ལ་ནད་ཡམས་ཐམས་ཅད་ཀྱང་ཆད་པར་གྱུར་ཏོ། །དེའི་ཚེ་ས་སྐྱོང་ཆེན་པོས་ཐོག་དྲངས་པའི་སྐྱེ་བོ་ཐམས་ཅད་ཤིན་ཏུ་དད་པའི་མོས་གུས་ཚད་ཟུང་མེད་པ་སྐྱེས་པར་གྱུར་ཏོ།༑ །༑དེ་ནས་ས་སྐྱོང་དོན་ཡོད་རྡོ་རྗེ་རང་གི་ཕྱག་ཏུ་སྤོས་ཕོར་ཐོགས་ཏེ། ཆས་བཟང་དཔལ་དང་ལྡན་པའི་འཁོར་དཔག་ཏུ་མེད་པ་དང༌། དགེ་འདུན་རྣམས་ཀྱི་སེར་སྦྲེངས་དང་བཅས་ཕྱག་འཚལ་སྒང་ནས་བསུ་བ་མཛད་དེ། སྨོན་གྲོང་སྐྱེད་ཚལ་དུ་ཕེབས་ཏེ། ཡོན་མཆོད་འཁོར་བཅས་དགྱེས་པའི་དགའ་སྟོན་མཛད་ནས། སྨོན་གྲོང་གཞིས་ཁར་བཞུགས་གནས་ཀྱང་མཛད་དོ། །དེའི་ནང་པར་འཕྲུལ་སྣང་གི་གཙུག་ལག་ཁང་དུ་སྤྱན་དྲངས་ཏེ། གཙུག་ལག་ཁང་ནས། སྨོན་གྲོང་གཞིས་ཁའི་བར་ཐམས་ཅད་མཆོད་པའི་བྱེ་བྲག་དཔག་ཏུ་མེད་པས་བསུ་བའི་ཚུལ་ནི། གདུགས་དང་རྒྱལ་མཚན་དང་བ་དན་དང༌། ཕྱེ་མ་ཕུར་མ་ལ་སོགས་པ་དར་ཆའི་ཚོགས་དང་རྔ་དང་དུང་དང་སིལ་སྙན་དང༌།༑ པི་ཝང་དང་རྒྱ་གླིང་ལ་སོགས་པ་རོལ་མོའི་ཚོགས་རྣམས་དང༌། ཨ་ཀ་རུ་དང་རྒྱ་སྤོས་དང༌། ཙན་དན་སྦྲུལ་གྱི་སྙིང་པོ་ལ་སོགས་ཏེ་སྤོས་ཀྱི་བྱེ་བྲག་མང་པོ་དང༌།༑ དགེ་འདུན་བརྒྱ་ཕྲག་དུ་མས་མཆོད་པའི་བྱེ་བྲག་དུ་མ་ཐོགས་པའི་སེར་སྦྲེངས་དང༌། ཁྱེའུ་དང་བུ་མོའི་ཚོགས་རྣམས་མཛེས་པའི་གོས་དང་རིན་པོ་ཆེའི་རྒྱན་གྱིས་བརྒྱན་ཏེ་གླུ་གར་གྱི་མཆོད་པ་འབུལ་བའི་ངང་ནས་རྗེ་བཙུན་ཉིད་ཀྱི་ཞལ་གྱི་དཀྱིལ་འཁོར་བལྟ་བ་ལ་སོགས་པའི་བསུ་བ་བསམ་གྱིས་མི་ཁྱབ་པ་དང་བཅས་ཏེ། རྗེ་བཙུན་ཉིད་ཕེབས་པ་ལས།

ཞྭ་དམར་ཅོད་པན་འཛིན་པས་ཀྱང༌། འཕྲུལ་སྣང་གི་བར་སྒོ་རུ་བསུ་བ་མཛད་དེ། དད་པའི་གདུང་བས། ཕྱག་ཀྱང་མཉམ་པོར་མཛད་ནས།༑ སེང་གེའི་ཁྲི་མཉམ་པར་བཀོད་པའི་སྟེང་དུ། རྒྱལ་དབང་གཉིས་ཀྱང་མཉམ་པོར་བཞུགས་སོ། །རྒྱལ་བ་འབྲི་གུང་པ་འཁོར་བཅས་གཡས་གྲལ་དང༌། རྒྱལ་བ་ཆོས་ཀྱི་གྲགས་པ་འཁོར་བཅས་གཡོན་གྲལ་དང༌། ས་སྐྱོང་དོན་ཡོད་རྡོ་རྗེ་སོགས་དབུས་གཙང་གི་སྡེ་བདག་ཐམས་ཅད་ཡར་འགྱུར་བཞུགས་སོ། །དེའི་ཚེ་རོ་བརྒྱ་ལྡན་པའི་ཟས་མཆོག་བསམ་གྱིས་མི་ཁྱབ་པའི་དགའ་སྟོན་བཟང་པོ་ནི། རྣམ་ཐོས་ཀྱི་བུའི་དཔལ་དང་མཚུངས་པའི་འདོད་ཡོན་ཕུན་སུམ་ཚོགས་པ་ལ་ཚིམ་པ་དྲུག་གིས་ལོངས་སྤྱད་པའོ། །དེ་གའི་མོད་ལ་རྗེ་བཙུན་དེ་ཉིད་ཤཱཀྱ་མུ་ནེའི་དྲུང་དུ་མཇལ་བའི་ཚེ། ཇོ་བོའི་སྐུ་ལས་འོད་ཟེར་ཁ་དོག་སྣ་ལྔ་བྱུང་སྟེ། རྗེ་ཉིད་ཀྱིས་ཐུགས་ཁར་ཐིམ་པ་སོགས་ངོ་མཚར་བའི་ལྟས་དུ་མ་སྟོན་པར་མཛད། དེ་ནས་ཇོ་ཤཀ་མཆེད་གཉིས་ལ་སོགས་པའི་འཕྲུལ་སྣང་གི་ངོ་མཚར་བའི་སྐུའི་རྟེན་ཐམས་ཅད་ལ་ཞལ་གསེར་དང༌། ན་བཟའ་དང༌། སྙན་དར་དང༌།༑ ཉིན་མཚན་དཔག་ཏུ་མེད་པ་འབར་བའི་མར་མེ་བསམ་གྱིས་མི་ཁྱབ་པ་སོགས། མཆོད་པའི་བྱེ་བྲག་བསམ་གྱིས་མི་ཁྱབ་པར་བྱས་སོ། །དེའི་དུས་ཀྱི་ཞལ་གསེར་འབུལ་བ་དང༌། སྤྱན་དབྱེ་བ་རྣམས་ནི། སྤྲུལ་སྐུ་སྨན་ཐང་བས་བགྱིས་པ་ལས། འདི་འདྲའི་གསེར་སྣ་བཞིན་མདངས་བཟང་བ་ནི། སྔོན་ཆད་བདག་གིས་མ་མཐོང་བས་རྗེ་བཙུན་འདིའི་གྲུབ་རྟགས་རང་དུ་འདུག་གོ་ཟེར་ཞིང༌། སྤྲུལ་སྐུ་སྨན་ཐང་བ་ཡང་མི་བརྗེད་པའི་དད་པ་ཐོབ་སྟེ་གསུང་ཆོས་ཀྱང་ཞུས་སོ། །དེ་ནས་དཔལ་མིའི་དབང་པོ་ས་སྐྱོང་དོན་ཡོད་རྡོ་རྗེས་རྗེ་བཙུན་དམ་པ་འདི་ཉིད་ཀྱི་ཞབས་སྤྱི་བོས་བླངས་ནས། ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས། རྗེ་བཙུན་ཆོས་ཀྱི་སྤྱན་ལྡན་ཀུན་དགའ་རིན་ཆེན་དཔལ་བཟང་པོ་འདི་ཉིད་གདན་མངོན་པར་བཀོད་པ་སེང་གེའི་ཁྲི་ལ་བཞུགས་ཏེ།

སྤྲུལ་པའི་རྒྱལ་པོ་དོན་ཡོད་རྡོ་རྗེས་ཐོག་དྲངས་པའི་མ་ངེས་པའི་འཁོར་སྣ་ཚོགས་པ་ཁྲི་ཕྲག་དུ་མ་ལ། གང་ལ་གང་འདུལ་གྱི་སྒོ་ནས་ཆོས་ཀྱི་འཁོར་ལོ་བསམ་གྱིས་མི་ཁྱབ་པ། རང་རང་གི་སེམས་ཡིད་མ་ཚིམ་གྱི་བར་དུ་བསྐོར་བ་ལགས་སོ། །དེའི་ཚེ་ལྷ་དང་མཁའ་འགྲོས། ནམ་མཁའ་ནས་མེ་ཏོག་གི་ཆར་དཔག་ཏུ་མེད་པ་འབེབས་པར་བྱས་ཏེ། བར་སྣང་ཐམས་ཅད་མེ་ཏོག་གི་གང་སྟེ། མེ་ཏོག་ལ་ལ་ནི་ཉི་ཟེར་གྱི་རྡུལ་བཞིན་དུ་གཡོ་བར་བྱེད། ཁ་ཅིག་ནི་ས་སྟེང་དུ་འཕུར་ཏེ་འབབ། མེ་ཏོག་ལ་ལ་ནི་བར་སྣང་ལ་ལྡིང་ཞིང་འཁོར། ཁ་ཅིག་ནི་བབས་ཤིང་བབས་ཤིང་སླར་ཡང་ལྡིང༌། མེ་ཏོག་ལ་ལ་ནི་ཁ་དོག་ལྔ་ལྡན་དུ་འབབ། ཁ་ཅིག་ནི་ཉི་ཟེར་དང་མཉམ་དུ་འཁོར་བར་སྣང་ངོ༌། །འཇའ་འོད་ཀྱང་འགའ་ཞིག་ནི་འཁྱིལ་ཞིང་སྐོར་བ་དང༌།༑ ལ་ལ་དག་བླ་རེ་དང་ཡོལ་བ་བཞིན་བཀྲ་བར་བྱུང་བ་སོགས་བར་སྣང་ཐམས་ཅད་མཆོད་པའི་མེ་ཏོག་དང༌། འཇའ་འོད་ཀྱིས་གང་བའི་ཚེ། དེ་ལྟར་མཐོང་བའི་སྐྱེ་བོའི་ཚོགས་རྣམས་ནི། ངོ་མཚར་ཞིང་ཡ་མཚན་པར་གྱུར་ནས། བལྟས་པས་ཚིམ་པ་དང་ངོམས་པ་མེད་པར་བཀྲེས་སྐོམ་ངལ་བའི་འདུ་ཤེས་ལ་སོགས་པ། ཐ་མལ་པའི་རྣམ་པར་རྟོག་པ་རྣམས་རང་བཞིན་གྱིས་འགགས་ཏེ། རྗེ་བཙུན་ཉིད་ལ་དད་པའི་སྤུ་ལོང་རབ་ཏུ་གཡོས་ནས། མིག་མཆི་མ་དང་མ་བྲལ་བའི་ངང་ནས། རྒྱལ་བ་འབྲི་གུང་པ་ཆེན་པོས་བྱིན་གྱིས་རློབས་ཤིག ཐུགས་རྗེས་བཟུང་ཞིག་ལ་སོགས་པའི་སྒོ་ནས་གསོལ་བ་འདེབས་པ་དང༌། ཕྱག་འཚལ་བ་དང༌། གང་ཡོད་ཀྱི་དངོས་པོ་འབུལ་བ་དང༌། སྡིག་པ་བཤགས་པ། སྨོན་ལམ་འདེབས་པ་ལ་བརྩོན་པར་གྱུར་པ་ལགས་སོ། །དེ་ལྟ་བུའི་ལྟས་ཁྱད་པར་ཅན་མཐོང་བས། སྤྲུལ་པའི་རྒྱལ་པོ་དོན་ཡོད་རྡོ་རྗེ་སླར་ཡང་མི་བརྗེད་པའི་དད་པ་བསམ་གྱིས་མི་ཁྱབ་པའི་ངང་ནས་ཉིན་རེ་བཞིན་ཇོ་བོའི་དྲུང་དུ་ཡོན་མཆོད་ཕྱོགས་མཐུན་དུ་སྨོན་ལམ་རྒྱ་ཆེན་པོ་ཡང་མཛད་དོ། །དེ་ནས་རྒྱལ་དབང་ཀུན་དགའི་མཚན་ཅན་འདི་ཉིད་གསུང་རབ་རྒྱ་མཚོའི་དོན་ལ་མངའ་བརྙེས་ཤིང་རྒྱལ་བ་རྒྱ་མཚོའི་རྒྱལ་ཚབ་ཏུ་གྱུར་ཀྱང༌།

ད་དུང་ཆོས་ལ་ཆོག་ཤེས་པའི་བདུད་ལས་རྒྱལ་བའི་ཕྱིར། ཞྭ་དམར་ཅོད་པན་འཛིན་པའི་དྲུང་དུ། གསུང་ཆོས་གསན་པའི་ཚུལ་ནི་འཁོར་ལོ་བདེ་མཆོག་དང༌། གདན་བཞི་ཡབ་ཡུམ་དང༌། མ་ཧཱ་མ་ཡཱ་དང༌།༑ འཇམ་དཔལ་གསང་ལྡན་ལ་སོགས་ཏེ་དབང་བཀའ་མང་པོ་དང༌། ནམ་མཁའ་མཉམ་པའི་རྒྱུད་དང༌། སྙིང་པོ་སྐོར་དྲུག་ལ་སོགས་ཏེ། རྒྱུད་དང་རྒྱ་གཞུང་མང་པོ་གསན་པར་མཛད་དོ། །དེ་ནས་ཡོན་མཆོད་ཐམས་ཅད་ཐུགས་ཡིད་གཅིག་ཏུ་འདྲེས་ནས། ཐམས་ཅད་གདན་འཛོམ་པའི་སྤྱན་སྔར། ས་སྐྱོང་དེ་ཉིད་ཀྱི་བཀོད་པས་ཁྱབ་པར་མཛད་པ་ནི། ཉི་མ་རེ་རེ་བཞིན་ཡང་ཟས་སྣ་ཕུན་སུམ་ཚོགས་པ་དང༌། གར་དང༌། འཆམ་དང༌། ཀུ་དང་བྲོ་ལ་སོགས་པའི་སྒོ་ནས་ཀྱང་མཆོད་པར་མཛད་དོ། །དེ་ནས་སླར་ཡང་རྒྱལ་པོའི་ཕོ་བྲང་པོ་ཏ་ལ་ཞེས་བྱ་བར་གདན་འདྲེན་ཞུས། རྒྱ་ཇའི་མཆོག་དང༌། བུ་རམ་དང༌། སྦྲང་རྩི་དང༌། འབྲས་ཅན་ལ་སོགས་ཏེ། ཟས་སྣ་བརྒྱ་ཕྲག་ལས་ལྷག་པའི་གྲངས་ཀྱི་བསྙེན་བཀུར་ཕུན་སུམ་ཚོགས་པ་དང༌། འབུལ་བའི་ཁྱད་པར་ཕྱག་ཏུ་བཏང་བ་ནི། ངོ་མཚར་བྱིན་རླབས་ཆེ་བའི་རྟེན་གསུམ་དུ་མ་དང༌། གསེར་སྤྱད་དང་དངུལ་སྤྱད་དང༌། གན་དཀར་ལ་སོགས་གསོལ་སྤྱད་ཆ་ཚང་བ་དང༌། གོས་འབོལ་ལ་སོགས་པ་གཟིམ་ཆས་ཆ་ཚང་བ་དང༌། བེར་ཐུལ་ལ་སོགས་ཏེ་ན་བཟའི་ཚོགས་ཆ་ཚང་དང༌། གསེར་དངུལ་ལ་སོགས་ཏེ་རིན་པོ་ཆེའི་རྣམ་གྲངས་དུ་མ་དང༌། གཞན་ཡང་ཇ་སིག་དང༌། སྣམ་དོས་དང༌། སྤོས་དོས། དཀར་དོས། རས་དོས་ལ་སོགས་ཏེ་འབུལ་བའི་ཚོགས་རྣམས་ཀྱི་བཀོད་པ་ནི། ཚངས་པའི་དཔལ་འབྱོར་ཀྱང་ཟིལ་གྱིས་གནོན་པ་བཞིན་དུ་སྟེ། རེ་རེའི་མིང་ནས་བརྗོད་པར་མི་ནུས་པ་ཡིན་ནོ། །གཞན་ཡང་སྐུ་འཁོར་མཁན་སློབ་ཆོས་གསུམ། ཉེ་གནས་ཆེན་པོ། གསོལ་གཟིམ་འགྲོན་གསུམ་ལ་སོགས་པ་ཆེ་དགུ་རྣམས་དང༌། མདོར་ན་ལས་འཛིན་དུ་གཏོགས་པ་རྟ་རྫི། མཛོ་རྫི་ཡན་ཆོད་དུ་གྱུར་པ་རྣམས་ལ། རང་རང་གི་འདོད་པའི་རེ་བ་རྫོགས་པར་མཛད་པ་ཡིན་ནོ། །རྒྱལ་དབང་ཉིད་ཀྱིས་ཀྱང་སྤྲུལ་པའི་རྒྱལ་པོ་འཁོར་བཅས་ལ་རབ་ཏུ་གནས་པའི་བཀྲ་ཤིས་བརྗོད་དེ།

མེ་ཏོག་འཐོར་བར་མཛད་པས། མེ་ཏོག་གི་ཆར་བབས་པ་སོགས་ངོ་མཚར་བའི་ལྟས་ཁྱད་པར་ཅན་བྱུང་ངོ༌།༑ །༑དེ་ནས་སླར་ཡང་འཕྲུལ་སྣང་གི་ཁྱམས་ཁྲ་ཆེན་མོ་རུ། རིན་པོ་ཆེའི་ཁྲི་དང་གྲལ་བཀོད་སྔར་བཞིན་དུ་བཤམས་པ་ལ། ཕན་ཚུན་མཉམ་པོར་བཞུགས་སོ། །དེ་ནས་ཞྭ་དམར་ཅོད་པན་འཛིན་པ་རང་གི་ཁྲི་ལས་བཞེངས་ཏེ། རྒྱལ་བ་འབྲི་གུང་པ་ཆེན་པོའི་དྲུང་དུ་བྱོན་ཏེ། གན་དཀར་རྒྱ་ཇས་བཀང་བ་རྒྱལ་བ་འབྲི་གུང་པ་ཆེན་པོའི་ཕྱག་ཏུ་ཕུལ་ལོ།༑ །༑རྒྱལ་དབང་དེས་ཀྱང༌། རང་གི་ཁྲི་ལས་འཕགས་ནས། གུས་པའི་ཚུལ་ཀྱིས་བཅུད་དེ་བཞེས་སོ། །དེ་ནས་སྐུ་གསུང་ཐུགས་ཀྱི་རྟེན་མཆོག་ཏུ་གྱུར་པ་མང་པོ་དང༌།༑ ལྷ་དང་མིའི་རིན་པོ་ཆེ་དུ་མ་དང༌། རིན་ཆེན་གསེར་གྱི་གན་པའི་གོས་ལ་སོགས་པ་ཁྱད་ནོར་བསམ་གྱིས་མི་ཁྱབ་པ་རྣམས་ནི། ཕ་ཆེར་རྗེ་རང་ཉིད་ཀྱིས་རྒྱལ་དབང་འབྲི་གུང་པའི་ཕྱག་ཏུ་འབུལ་བར་མཛད་དོ། །གཞན་ཡང་རྣམ་གྲངས་རྒྱ་འབུལ་སྟོང་འབུལ་གྱི་བཀོད་པ་ནི། ས་སྟེང་འདི་ན་འགྲན་ཟླ་མེད་པར་གྱུར་པ་མཐུན་གྲུབ་ཏུ་དེར་འདུས་ཀྱི་སྐྱེ་བོ་དག་སྨྲ་བར་གྱུར་ཏོ། །དྲུང་འཁོར་རྣམས་ལ་ཡང་གང་ལ་གང་འོས་ཀྱི་ཚིམ་པར་མཛད་དོ། །དེ་ནས་རྗེ་བཙུན་དམ་པ་གཉིས་པོ་ཐུགས་ཡིད་དབྱེར་མེད་གཅིག་ཏུ་འདྲེས་པར་གྱུར་ཀྱང༌། གདུལ་བྱའི་དབང་གི་སྐུ་ལུས་གཉིས་སུ་མཛད་ནས། ཕྱག་གཉིས་གཅིག་ལ་གཅིག་གིས་འཇུས་ཏེ། རྒྱལ་བའི་བསྟན་པ་རྒྱས་པ་དང༌། སེམས་ཅན་ལ་བདེ་སྐྱིད་འབྱུང་བའི་སྨོན་ལམ་རྒྱ་ཆེན་པོ་འདེབས་པ་སོགས། ཞལ་བཀོད་ཀྱི་བསླབ་བྱ་ཡང་མང་དུ་མཛད་པའི་མཐར། ཕན་ཚུན་གཅིག་ལ་གཅིག་འཕྲེང་བཞིན་དུ་རང་རང་གི་གདུལ་བྱའི་ཞིང་དུ་འབྱོན་པར་བཞེད་དེ། སྤྲུལ་པའི་རྒྱལ་པོ་ས་སྐྱོང་འཁོར་བཅས་ཀྱིས་ལྷ་སའི་ཕྱག་འཚལ་སྒང་གི་བར་དུ་སྐྱེལ་ཐུང་མཛད། ཡར་ལམ་ཆུ་བོའི་རགས་ལ་ཕྱག་ནས་ཀྱང་མཛད་པས། ཆུ་བོ་དེ་ལ་གནས་པའི་ཀླུ་དབང་དེ་དག་དད་པའི་དབང་གིས་བཀའ་ལ་ཉན་ཏེ་ཆུ་ཡི་གནོད་པ་ལོ་གྲངས་དུ་མའི་བར་དུ་ཞི་བར་བྱས་སོ། །དེ་ནས་ཡོན་མཆོད་གཉིས་ཀྱང་དགོངས་པ་གཅིག་ཏུ་འདྲེས་ཏེ།

ས་སྐྱོང་ཆེན་པོས་རྒྱལ་སྲིད་ཆོས་བཞིན་སྐྱོང་བ་དང༌། ཁྱད་པར་འབྲི་གུང་རིན་པོ་ཆེའི་སྡེ་སྲིད་ཀྱི་ཞབས་འདེགས་གང་དགོངས་བདག་ལ་བབས་སོ་ཞེས་ཡང་ཡང་ཞུས་ནས། དད་པའི་གདུང་ཤུགས་ཀྱིས་ཕྱག་མང་པོ་འཚལ་ཏེ། ཞབས་སྤྱི་བོར་བླངས་ནས་སྨོན་ལམ་རྒྱ་ཆེན་པོ་བཏབ་བོ། །རྗེ་ཉིད་ཀྱིས་ཀྱང༌། དད་པའི་རྟེན་དུ་ཐུགས་དམ་ཕྲེང་བ་ཞིག་གནང་ནས་སྤྲུལ་པའི་ས་སྐྱོང་ཆེན་པོ་ལ་ཤིས་པ་རྒྱ་ཆེན་པོ་བརྗོད་པ་ཡིན་ནོ། །དེ་ནས་རྒྱལ་བ་འབྲི་གུང་པ་ཆཻན་པོ་འཁོར་དང་བཅས་པ་ཐུགས་དགྱེས་པ་ཆེན་པོའི་ངང་ནས་བདེ་བར་ཕེབས་ཏེ། འབྲི་གུང་འོག་མིན་ཆོས་ཀྱི་ཕོ་བྲང་གི་ཐོག་ཁ་གསེར་གྱི་ཁང་པར། སྙིང་པོའི་རྣལ་འབྱོར་ལ་གཡེལ་བ་མེད་པར་བཞུགས་སོ། །དེ་ནས་དགུན་ཁྲིད་ལ་གསུང་ཆོས་ཟབ་ལ་རྒྱ་ཆེ་བ་གསུངས་པའི་རྗེས་སུ། བླ་མ་དང་ལྷག་པའི་ལྷས། རྗེས་སུ་བཟུང་ཚུལ་ཟུར་ཙམ་ཞིག་སྨོས་པ་ནི། རྗེ་བཙུན་འདི་ཉིད་ཀྱི་གསང་བའི་རྣམ་ཐར་ལས། རྗེ་རང་ཉིད་ཀྱིས་གསུངས་པ་ནི། འབྲི་གུང་དུ་དགུན་ཁྲིད་ཐོན་པའི་རྗེས་སུ། ནུབ་གཅིག་གི་རྨང་ལམ་ལྟ་བུ་ལ། ཁོ་བོ་ཐོག་ཁ་གསེར་ཁང་ན་འདུག་པ་ལས། གསེར་ཁང་སྟེང་གི་གཞལ་ཡས་ཁང་དུ། བླ་མ་འབའ་ཞིག་གིས་གང་ནས། ཐམས་ཅད་བཞུགས་གྲལ་བྱས་པའི་དབུ་ལ། བཀའ་རྟགས་ཀྱི་སྒོམ་ཞྭ་གསོལ། སྐུ་ལ་ཆོས་གོས་རྣམ་གསུམ་བཞེས། སྒོམ་ཐག་ཐོགས་པ་ཅན་ཤ་སྟག་ཚོགས་འདུག་པའི་ནང་ནས། བླ་མ་སྐུ་ཤ་སྨུག་པ་འགྲོ་བའི་མགོན་པོ་རིན་པོ་ཆེ་ལྟ་བུ་དང་བཅས་པའང་སྣང༌། དེའི་ནང་ནས་བླ་མ་གཅིག་མཉམ་མེད་སྒམ་པོ་རིན་པོ་ཆེ་ཡིན་ཟེར་བ་ཞིག སྐུ་ཤ་དཀར་ལ་ཞལ་དཀྱུས་རིང་བ། ཁྱད་པར་ཞལ་མ་ནེ་རིང་བ། སྒོམ་ཞྭ་བཀའ་རྟགས་ཀྱི་རྒྱན་ཅན། སྐུ་ལ་ཆོས་གོས་ངུར་སྨྲིག་གསོལ་བ་ཞིག་གིས་བདག་ལ། མུ་ཏིག་སྙིམ་པ་གང་གནང་ནས་འདི་ཁྱོད་ཀྱི་གྲྭ་པ་ཡིན་གསུང་བ་བྱུང་བས། སེམས་ཅན་འགའ་ལ་ཕན་ཐོགས་ཅུང་ཞིག་ཡོང་བ་འདྲ་སྙམ་པའི་ངེས་པའི་ཤེས་པ་ཞིག་བྱུང༌། དེའི་རྗེས་སུ་ཡང་ནུབ་གཅིག་རྨི་ལམ་དུ།

རང་གི་ལུས་ལས་རྣག་ཁྲག་བབས་པ་དེ། ཁང་པ་གཅིག་གང་བ་ཙམ་ཐོན་པ་རྨིས་ཏེ་སྒྲིབ་པ་དག་པའི་རྟགས་སུ་གོ།༑ དེའི་རྗེས་སུ་ནུབ་གཅིག་རྨི་ལམ་དུ། འབྲི་གུང་གི་ཐང་འདི་ཐམས་ཅད་མར་མེའི་ཀོང་བུས་གང་བ། སྡོང་རས་བཙུགས་པ་འབའ་ཞིག་མཐོང་བས། བདག་གིས་གཅིག་བསྒྲོན་ནས། དེས་ཐམས་ཅད་སྒྲོན་པ་ཞིག་རྨིས་པ་འདིའང༌། དགུན་ཁྲིད་ཀྱི་དུས་ཡིན་པས། གཏུམ་མོའི་རྣལ་འབྱོར་གྱིས་འགའ་ཞིག་ལ་ཕན་ཐོགས་པར་ཡང་གོ་ཞིང༌།༑ ཡང་རེ་ཞིག་ཚེ་ན། སྒྲུབ་སྡེའི་གནས་སུ་འགྲོ་བའི་ནུབ་གཅིག་རྨི་ལམ་ལ། རྫ་མ་མང་པོ་མེ་ཏོག་རྒྱ་མེན་གྱི་གང་ནས་སྐྱེས་འདུག་པ་ལ། མེ་ཏོག་ལ་ལ་ཤར་བ།༑ ལ་ལ་འཆར་རྒྱུ། ལ་ལ་འཆར་ལ་ཁད་པས་གང་བར་སྣང་ཞིང༌། བདག་ཀྱང་ལུས་ལ་ཆོས་གོས་དྲི་མ་མེད་པ་ཞིག་གྱོན་ནས་འགྲོ་ཞིང་འདུག་པ་ཞིག་བྱུང་བས། སྒྲུབ་སྡེ་འདི་ལ་ཕན་ཅུང་ཟད་ཅིག་ཐོགས་པ་འདྲ་སྙམ་པ་ཡང་བྱུང༌། གཞན་ཡང་བླ་མ་རྣམས་ཀྱི་དངོས་སུ་འགྲོ་དོན་གྱིས་ཤིག ཁྱད་པར་དཔལ་ལྡན་དྭགས་པོ་བཀའ་བརྒྱུད་ཀྱི་བསྟན་པ་ལ་འབུངས་ཞེས་བཀའ་གནང་བ་སྦྱིན་པའོ། །དེ་རྣམས་ནི་རྗེ་བཙུན་རང་ཉིད་ཀྱི་གསུང་ལས་ཆ་ཟུར་ཙམ་བྱུང་བའི་གསང་བའི་རྣམ་པར་ཐར་པའོ།༑ །༑དེ་ནས་རྗེ་བཙུན་དམ་པ་ཀུན་དགའི་མཚན་ཅན་འདི་ཉིད་ཀྱི་ཐུགས་རྗེ་དང་ནུས་པ་བསམ་གྱིས་མི་ཁྱབ་པའི་སྟོབས་ཀྱིས། ཐེག་དམན་གྱི་ལོག་ལྟ་ཐམས་ཅད་ཟིལ་གྱིས་མནན་ཏེ། ས་སྐྱོང་དོན་ཡོད་རྡོ་རྗེ་ལ་སོགས་པའི་སྡེ་བདག་ཐམས་ཅད་དབང་དུ་འདུས་ནས་རྣམ་དཀར་གྱི་ལས་ལ་བཀོད་ཅིང༌། དབུས་གཙང་གི་ཡོངས་འཛིན་ཕལ་ཆེར་གྱིས།༑ དད་པའི་སྤུ་ལོང་གཡོས་ཏེ་རྗེ་འདི་ཉིད་ཞབས་རྡུལ་སྤྱི་བོར་བླངས་ནས་ཞལ་གྱི་བདུད་རྩི་མྱངས་པས། འཁྲུལ་མེད་ཀྱི་ཐར་པའི་ལམ་རྣམ་པར་དག་པ་ལ་བཀོད་པ་སོགས།༑ རྒྱལ་བའི་བསྟན་པ་ལ་བྱ་བ་རླབས་པོ་ཆེ་བསམ་གྱིས་མི་ཁྱབ་པ་མཛད་པ་ལགས་སོ། །འདིར་སྨྲས་པ། ཐུགས་རྗེའི་མངའ་བདག་སྤྲུལ་སྐུ་འཛམ་གླིང་རྒྱན། །མཐུ་སྟོབས་རྫུ་འཕྲུལ་མངའ་བའི་འབྲི་གུང་པ། །ཁྱོད་ཉིད་གང་དུ་བཞུགས་པའི་ས་ཕྱོགས་དེར། །ལྷ་མི་ཀུན་གྱིས་མཆོད་ཅིང་མེ་ཏོག་འཐོར། །གུས་པས་བསྟོད་ཅིང་མོས་པས་གསོལ་བ་འདེབས། །མཐོང་ཐོས་དྲན་རེག་ཐར་པའི་ལམ་ལ་བཀོད། །དེང་སང་བསྟན་པའི་བདག་པོ་ཁྱོད་ཉིད་ཙམ། །དད་ལྡན་ཐར་པ་འདོད་པའི་སྐྱེས་བུ་རྣམས། །མགོན་པོ་འདི་ལ་རྩེ་གཅིག་གསོལ་བ་ཐོབ། །ཐུགས་རྗེའི་བྱིན་རླབས་འཇུག་པར་ཐེ་ཚོམ་མེད། །ཅེས་པའི་ཚིགས་སུ་བཅད་པ་ནི།

རྗེ་བཙུན་ཉིད་ཀྱི་རྣམ་པར་ཐར་པ་འདི་ལྟ་བུ་ལ་དད་པས་རྗེས་སུ་ཡི་རང་བའོ། །རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས། དྲང་ངེས་ཀྱི་ཆོས་ཀྱི་བདུད་རྩིས་འགྲོ་བ་དཔག་ཏུ་མེད་པའི་ཉོན་མོངས་པའི་ཚ་གདུང་བསལ་ནས་བསྟན་པའི་བྱ་བ་མཛད་པས་མཁས་གྲུབ་ཀུན་གྱི་གཙུག་རྒྱན་དུ་གྱུར་པའི་ལེའུ་ལྔ་པའོ།། ༈ །།རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་དེ་ཉིད་ཀྱི་མཛད་པ་དྲུག་པ། རྒྱལ་བའི་བཀའ་བསྟན་འགྱུར་སོགས།༑ སྐུ་གསུང་ཐུགས་ཀྱི་རྟེན་བཞེངས་པ་དང༌། དགེ་འདུན་གྱི་སྡེ་འཛུགས་པ་ལ་སོགས་ཏེ། རྒྱལ་བའི་བསྟན་པ་རིན་པོ་ཆེའི་བྱ་བ་རླབས་པོ་ཆེའི་མཛད་པ་བསྟན་པ་ནི།༑ བྱ་ལོའི་དུས་དགུང་ལོ་ཉེར་བདུན་བཞེས་པ་བྱ་ལོ་ལ་བབས་པ་ན། བྱང་ཕྱོགས་སུ་སྒོམ་སྡེ་དང༌། ཁྱུང་པོ་སོགས་སྐྱེ་བོ་མང་པོ་ཕན་ཚུན་གཅིག་ལ་གཅིག་འཚེ་ཞིང་གནོད་པར་བྱེད་པ་ལ། རྗེ་བཙུན་ཉིད་ཀྱིས་བྱམས་པ་ཆེན་པོའི་ཏིང་ངེ་འཛིན་གྱིས་ཟིལ་གྱིས་འོག་ཏུ་བཅུག་པའི་འཁྲུག་པ་རྣམས་བསྡུམས་པས། ཐམས་ཅད་ཕན་ཚུན་འཚེ་བ་དང་བྲལ་ཞིང་ནང་མི་ལྟར་བྱམས་པ་ལ་གནས་པར་གྱུར་པའོ། །དེ་ལྟར་རྗེ་བཙུན་དམ་པ་འདི་ཉིད་ཐུགས་རྗེ་དང་མཁྱེན་རབ་ཀྱི་མངའ་བདག་ཡིན་པས། གསུང་རབ་རྒྱ་མཚོའི་དོན་ལ་མི་འཇིགས་པའི་སྤོབས་པ་ཕུན་སུམ་ཚོགས་པ་བརྙེས་ཏེ། སྐལ་ལྡན་གདུལ་བྱ་རྣམས་ལ་རྒྱུད་སྡེ་རྒྱ་མཚོའི་ཚོགས་ཐམས་ཅད་མཐའ་དྲུག་ཚུལ་བཞིའི་སྒོ་ནས་ཚིགས་དོན་སྦས་པའི་དོན་རྣམས་ཀྱང་གསལ་བར་མཛད་ཅིང༌། མདོ་སྡེ་རིན་པོ་ཆེ་ནས་ལེགས་པར་གསུངས་པའི་ལག་ལེན་རྟེན་འབྲེལ་གྱི་རྣམ་གཞག ས་ལམ་གྱི་སྦྱོར་ཚུལ་བསྟན་པ་རིན་པོ་ཆེའི་ལམ་རིམ་གྱི་སྙིང་རྣམས་ཚིག་དོན་གྱི་མཐའ་ཆོད་པའི་སྒོ་ནས་ལེགས་པར་བཤད་པའི་སྙིང་པོ། སྒྲུབ་བརྒྱུད་ཀྱི་བསྟན་པ་རིན་པོ་ཆེ་འདི་ཉིད། འགྲོ་བའི་དོན་དུ་རྒྱས་པར་བྱ་བའི་ཕྱིར་དང༌།

ཁྱད་པར་འཇིག་རྟེན་གསུམ་གྱི་མགོན་པོ་ནས། གནས་གསུམ་གྱི་རི་པ་འཆག་མེད་རྫོང་བའི་ཕྱག་སྲོལ་ཡོད་པ་བཞིན་མ་ཉམས་པར་བྱ་བའི་ཕྱིར་གངས་དཀར་གྱི་རྒྱལ་པོ་ཏི་སེ་ལ་སོགས་པ་གནས་གསུམ་གྱི་རི་ཁྲོད་དུ། སྒྲུབ་སྡེ་འཛུགས་པར་མཛད་པ་ནི། རང་རང་གི་རྡོར་འཛིན་རི་ཐེབས་དང་བཅས་པ་ལ་སྒྲུབ་རྒྱགས་དང༌། སྒྲུབ་པའི་དམ་བཅའ་དང་བཅས་ནས་རྒྱུན་མ་ཆད་པར་རྫོང་བར་མཛད་དོ། །ཁྱད་པར་འབྲི་གུང་བྱང་ཆུབ་ཀྱི་གླིང་དུ། གླིང་ཁ་དར་རྒྱས་རྩེ་ཞེས་བྱ་བར། སྒྲུབ་སྡེ་ཐར་པའི་གྲུ་ཆེན་འདི་ཉིད་འཛུགས་པར་མཛད་ཅིང༌། བསྡུ་བ་རྣམ་བཞིའི་སྒོ་ནས། དགེ་འདུན་གྱི་ཚོགས་རྣམས་ལེགས་པར་བསྡུས་ཏེ། དེ་དག་གི་ནང་ནས་སྙིང་རུས་དང་ཞེ་བཅད་མཆོག་ཏུ་གྱུར་པ་རྣམས་སྨྲ་བཅད་དང༌། འདག་སྦྱར་གྱི་དུས་འདའ་བར་མཛད་ཅིང༌། བཤད་སྒྲུབ་ཀྱི་སྒོ་ནས་རྒྱལ་བའི་བསྟན་པ་རིན་པོ་ཆེའི་བྱ་བ་རླབས་ཆེན་མཛད་པ་ནི། འགྲན་ཟླ་དང་བྲལ་བ་ཡིན་ནོ། །རྗེ་བཙུན་འདི་ཉིད་འཇིག་རྟེན་གསུམ་གྱི་མགོན་པོའི་ཆོས་ཀྱི་ཁྲི་ལ་ཕེབས་ནས། དབུས་གཙང་གི་དུས་འཁྲུག་ཕལ་ཆེར་ཡང་རང་སར་ཞི་བ་དང༌། ལོག་ལྟའི་ཐེག་དམན་གྱི་བསྟན་པ་ཡང་ཅུང་ཟད་བྲི་བར་གྱུར། འབྲི་གུང་བྱང་ཆུབ་གླིང་འདི་ཉིད་ཀྱང༌། དགེ་སློང་གི་དགེ་འདུན་རྒྱ་མཚོ་ལྟ་བུའི་ཚོགས་ཀྱིས་གང་སྟེ། ལ་ལ་ནི་དཀའ་སྤྱད་དང་དུ་བླངས་ཏེ་སྙིང་པོའི་སྒྲུབ་པ་ལ་བརྩོན། ཁ་ཅིག་ནི་བསོད་ནམས་ཀྱི་དཔལ་འབྱོར་རྒྱས་ཏེ། ཚོགས་གཉིས་ཀྱི་དཔལ་ལ་སྤྱོད། ལ་ལ་ནི་རྣམ་དཔྱོད་ཀྱི་བློ་གྲོས་རྒྱས་ཏེ། གསུང་རབ་ལ་སྦྱངས་པ་བྱེད། ཁ་ཅིག་ནི་མི་རྟག་འཆི་བ་དྲན་ཏེ། སྐྱེ་མེད་ཀྱི་རང་ས་འཛིན། ལ་ལ་ནི་བླ་མའི་བཀའ་དྲིན་དྲན་ཏེ། གདུང་ཤུགས་ཀྱི་གསོལ་བ་འདེབས་པ་ལ་སོགས་ཏེ། ཉིན་མཚན་ཆོས་ཀྱི་འདའ་བར་མཛད་པ་ཡང་ངོ་མཚར་བའི་རྣམ་པར་ཐར་པའོ། །གཞན་ཡང་རྗེ་འདི་ཉིད་ཀྱི་སྐུ་ལ་བསྡོ་བའི་དགྲ་བོ་རྣམས་ལ། བདག་པས་གཞན་གཅེས་པའི་སྙིང་རྗེ་ཆེན་པོའི་སྒོ་ནས།

ཐུགས་འཁྲུགས་པའི་རྣམ་པ་མི་མངའ་ཡང་ཕྲིན་ལས་སྒྲུབ་པའི་དམ་ཅན་རྒྱ་མཚོ་རྣམས་ཀྱིས་ཚར་བཅད་པའི་ཚུལ་བསྟན་པ་ནི། སྣེའུ་རྫོང་པ་སྡེ་རིས་དང་བཅས་པས་མི་གདུག་པའི་ཚ་རྔམ་ཆེན་པོ་བསྟན་པ་ལ། དེ་གའི་མོད་ལ་བདེ་སྐྱིད་དང་བྲལ་ནས། ཕྱིས་མི་རྒྱུད་རྩ་བ་ནས་བརླག་པར་གྱུར་པ་ཀུན་གྱིས་མཐོང་བ་འདི་ལྟར་ཡིན་ནོ། །གཞན་ཡང་ཀོང་པོ་སོགས་ཀྱི་མི་སྲུན་པའི་སྐྱེ་བོ་མང་པོས།༑ གནོད་པའི་རྣམ་འགྱུར་དུ་མ་བསྟན་པ་རྣམས་ཀྱང༌། ཚེ་འདིའི་བདེ་སྐྱིད་དང་བྲལ་ནས་ཕྱིས་འགྱོད་ནས་བཤགས་པ་བྱེད་པ་ཡང་མང་དག་བྱུང་ཞིང༌། དེ་ནས་བཟུང་སྟེ་འབྲི་གུང་པའི་ཕྱོགས་ལ་གནོད་པ་དང་འཚེ་བའི་སྦྱོར་བ་རྩོམ་པ་ལ་ཞུགས་པ་ཐམས་ཅད། དེ་གའི་མོད་ལ་ཕམ་པར་བྱས་ཏེ། མེ་ཏོག་གསར་པ་ལ་བ་མོ་དྲག་པོ་ཕོག་པ་བཞིན་དུ་གྱུར་ནས། དགྲ་བགེགས་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ། རྒྱལ་བ་འབྲི་གུང་པ་ཆེན་པོར་གྲགས་པའོ། །དེའི་ཕྱིར་རྗེ་བཙུན་དམ་པ་འདི་ཉིད་ཀྱི་ཕྲིན་ལས་དམ་ཅན་རྒྱ་མཚོ་རྣམས་ཀྱིས་རྩོལ་མེད་དུ་སྒྲུབ་པར་ཤེས་པར་བྱའོ། །དེའི་རྒྱུ་མཚན་ཡང༌། རྗེ་ཉིད་ཀྱི་གསང་བའི་རྣམ་ཐར་ལས། ཁོ་བོ་མཚེའུ་ཁ་བདེ་ལྡན་གྱི་གཙུག་ལག་ཁང་དུ་ཡོད་དུས། ནུབ་ཅིག་རྨི་ལམ་ལྟ་བུ་ལ། རང་ཉིད་ཀྱི་ལག་འོག་གཉིས་སུ་བྱ་རོག་གདོང་སྣུམ་པ་ལེགས་པ་གཉིས་གནས་པ་མཐོང་སྟེ། འདི་ནི་གཞིའི་གནས་ལུགས་ཀྱི་རྩ་གཉིས་ལ་རྟེན་པའི་གདོང་ཅན་མཐོང་བར་མངོན། ཡང་ཐོག་ཁ་གསེར་ཁང་ན་ཡོད་པའི་དུས་ཤིག་ལ། ཡེ་ཤེས་མགོན་པོ་གཙོ་འཁོར་རྒྱས་པ་མ་ཚང་བ་མེད་པ་གཟི་འོད་དཔག་ཏུ་མེད་པ་དང་ལྡན་པ། སྐུ་མདོག་སེར་འཇམ་དུ་སྣང་བ་དང་མཇལ་ཏེ། འདི་ནི་ཀུན་ད་ལུས་ལ་བརྟན་པའི་དུས་སུ་མཐོང་བར་མངོན་ནོ། །དེ་ལྟ་བུའི་སྣང་ཚུལ་ལས་རྗེས་སུ་བཟུང་བའི་མདུན་པ་བྱས་ཏེ། བསྙེན་པ་མཆོད་གཏོར་ལ་འབད་པས། འཕྲིན་ལས་རྩོལ་མེད་དུ་སྒྲུབ་པ་ཡིན་ནོ་གསུངས་སོ། །གཞན་ཡང་ཞི་རྒྱས་དབང་དྲག་གི་ཕྲིན་ལས་སྒྲུབ་ཚུལ་བསམ་གྱིས་མི་ཁྱབ་པ་ཡོད་དེ་རྗེས་སུ་བསྟན་པར་བྱའོ། །དེའི་ཚེ་གོང་དུ་བསྟན་པ་ལྟར་འབྲི་གུང་བྱང་ཆུབ་ཀྱི་གླིང་འདི་དར་ཞིང་རྒྱས་པར་གྱུར་ཏེ།

དབུས་གཙང་ཁམས་གསུམ་སོགས་ཀྱི་མཁས་གྲུབ་ཐམས་ཅད་འདུས་ནས། རྗེ་བཙུན་གྱི་གསུང་གི་བདུད་རྩི་མྱངས་པས་ཉམས་རྟོགས་ཀྱི་མྱུ་གུ་འཁྲུངས་ཏེ། རྒྱལ་བའི་བསྟན་པ་རྫོགས་ལྡན་གྱི་དུས་བཞིན་དུ་གྱུར་ཏོ། །དམ་པ་འདིའི་དེ་སྔ་ཡན་གྱི་བུ་ཆེན་སློབ་མའི་ཚོགས་རྣམས་བྱུང་ཚུལ་མདོ་ཙམ་བརྗོད་ན།༑ མཁས་ཤིང་གྲུབ་པ་བརྙེས་པའི་བཤེས་གཉེན་དམ་པ་དྭགས་པོ་པཎ་ཆེན་གསུང་རབ་མང་ཐོས་ཞེས་པ་དང༌། གནས་ལྔ་རིག་པའི་ཆོས་ལ་མཁྱེན་པ་རྒྱས་པའི་པཎ་ཆེན་འབུམ་ཕྲག་གསུམ་པ་དང༌། གྲུབ་ཆེན་རྒྱལ་པོ་དོན་གྲུབ་རྣམ་རྒྱལ་ཞེས་བྱ་བ་དང༌། མལ་གྲོ་གྲུབ་ཆེན་བློ་གྲོས་དཔལ་ལྡན་པ་ཞེས་པ་དང༌། སྐྱབས་རྗེ་རྟོགས་ལྡན་འཇམ་དཔལ་རྒྱ་མཚོ་ཞེས་པ་དང༌། གྲུབ་ཆེན་ངག་དབང་གྲགས་པ་ཞེས་བྱ་བ་དང༌། མཁས་གྲུབ་རྣམ་རྒྱལ་མགོན་པོ་ཞེས་བྱ་བ་དང༌། གྲུབ་ཆེན་སངས་རྒྱས་རྒྱལ་མཚན་ཞེས་བྱ་བ་དང༌།༑ མཁས་ཤིང་གྲུབ་པ་བརྙེས་པའི་སྐྱེས་བུ་དམ་པ་དཀྱིལ་འཁོར་བརྒྱ་ཕྲག་དུ་མ་ལ་དབང་སྒྱུར་ཞིང༌། གངས་རིའི་ཁྲོད་ཀྱི་སྨིན་གྲོལ་གྱི་གདམས་པ་མཐའ་དག་ཐུགས་སུ་ཆུད་པའི་སྤྲུལ་པའི་སྐྱེས་མཆོག་ཅིག་ཅར་རྡོ་རྗེ་འཛིན་པ་ཆེན་པོ་ལ་སོགས་པའི་གྲུབ་ཆེན་བསམ་གྱིས་མི་ཁྱབ་པ་དང༌། ཇོ་གདན་མཁན་ཆེན་བློ་གྲོས་བརྟན་པ་ཞེས་བྱ་བ་དང༌།༑ མཁན་ཆེན་ལེགས་རིན་པ་ཞེས་པ་དང༌། སྒྲུ་སྒང་བླ་མ་ཚུལ་ཁྲིམས་འོད་ཟེར་ཞེས་པ་དང༌། འབྲི་གུང་སློབ་དཔོན་འཇམ་དབྱངས་རིན་ཆེན་ཞེས་པ་དང༌། ཆོས་སྒོ་བ་དཔལ་འབྱོར་གྲགས་པ་ཞེས་པ་དང༌། སྤོ་བོ་ཆོས་རྗེ་ཀུན་དགའ་རྒྱལ་པོ་ཞེས་པ་ལ་སོགས་པའི་ཐུགས་སྲས་བུ་ཆེན་བསམ་གྱིས་མི་ཁྱབ་པ་དང༌། སྦྱངས་པ་ཕུལ་དུ་ཕྱིན་པའི་གཞུང་ལུགས་རབ་འབྱམས་སྨྲ་བ་མང་པོ་དང༌། ཡོན་ཏན་གྱི་ཁུར་ཆེན་བསྣམས་པའི་ཆེ་བགྲེས་མང་པོ་དང༌། རིམ་གཉིས་ཀྱི་རྟོགས་པ་འཁྲུངས་པའི་རྟོགས་ལྡན་གྱི་རྣལ་འབྱོར་པ་བརྒྱ་སྟོང་དུ་མ་དང༌། རྒྱུན་ཏུ་བུག་སྒོ་འདག་སྦྱར་མཛད་པའི་རི་ཁྲོད་པ་བརྒྱ་ཕྲག་དུ་མ་དང༌།

དགེ་སྦྱོར་ངོ་མཐོང་གི་རྣལ་འབྱོར་པ་ཁྲི་ཕྲག་ཙམ་ལ་སོགས་ཏེ་རགས་པ་ཙམ་བརྗོད་པའོ། །དེ་ལྟར་མིའི་གདུལ་བྱ་རྣམས་སྨིན་གྲོལ་ལ་དངོས་སུ་བཀོད་པ་དང༌། མི་མ་ཡིན་པའི་གདུལ་བྱ་ཡང་ཐར་པའི་ལམ་ལ་བཀོད་ཚུལ་ཡང་བསམ་གྱིས་མི་ཁྱབ་སྟེ། དཔའ་བོ་དང་མཁའ་འགྲོ་མའི་ཚོགས་རྣམས་བྱ་རྒོད་ཀྱི་གཟུགས་སུ་བྱས་ནས་ཆོས་ཉན་པ་དང༌། གཟུགས་མི་མངོན་པའི་ཕྱག་དང་བསྐོར་བ་བྱེད་པའི་འུར་སྒྲ་ཆེན་པོ་བྱུང་བ་དང༌། རི་དྭགས་ཀྱིས་བསྐོར་བ་བྱེད་པ་མངོན་སུམ་དུ་མཐོང་བ་དང༌། དམ་ཅན་རྡོ་རྗེ་ལེགས་པ་སོགས་ཀྱིས་བཀའ་ཉན་ཕྲིན་ལས་སྒྲུབ་པ་ལ་སོགས་པ་བསམ་གྱིས་མི་ཁྱབ་པ་དང༌། གཞན་ཡང་བདེན་སྟོབས་བརྗོད་པས། ཀླུང་དང་ནགས་ལ་མེ་ཤོར་བ་ཡང་རང་སར་ཞི་ཞིང༌། ཆུ་བོ་རྣམས་ལ་ཡང་བདེན་སྟོབས་བརྗོད་པས། ཇི་ལྟར་བཞེད་པ་བཞིན་འགྲུབ་པ་ལ་སོགས་པ་བདེན་ཚིག་མངོན་སུམ་དུ་གྲུབ་པ་ལ་ཐེ་ཚོམ་མེད་དོ། །དེ་ལྟར་མཁྱེན་བརྩེ་དང་མཐུ་སྟོབས་ཀྱི་བདག་ཉིད། དུས་གསུམ་གྱི་རྒྱལ་བ་མ་ལུས་པའི་ཕྲིན་ལས་གཅིག་ཏུ་བསྡུས་པའི་ངོ་བོ། རྗེ་བཙུན་དམ་པ་ཀུན་དགའ་རིན་ཆེན་འདི་ཉིད། གདུལ་བྱ་གང་ལ་གང་འདུལ་གྱི་བློ་དང་འཚམ་པར་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་བས་ཕྲིན་ལས་བསྟན་པའི་བདག་པོ་ཆེན་པོ་ནི་གྱུར། མངོན་ཤེས་དང་རྫུ་འཕྲུལ་གྱི་མཐུ་སྟོབས་བསམ་གྱིས་མི་ཁྱབ་པས།༑ ལོག་པར་ལྟ་བའི་བསྟན་དགྲ་མ་རུངས་པ་ཐམས་ཅད་ནི་ཟིལ་གྱིས་ནོན། གཟུངས་དང་ཏིང་ངེ་འཛིན་ལ་མངའ་བརྙེས་པས། གཞན་གྱིས་བརྫི་བ་མེད་པའི་སྟོབས་དང་མི་འཇིགས་པའི་སྤོབས་པ་ཕུན་སུམ་ཚོགས་པ་ནི་ཐོབ། ཐོག་མ་མེད་པ་ནས་སྨོན་ལམ་དང་ཐུགས་རྗེའི་ཤུགས་དྲག་པོས་སྤྲུལ་པའི་ཞབས་རིམ་སྒྲུབ་པའི་སྐྱེས་བུ་སྟོབས་དང་ལྡན་ཞིང་གུས་པ་དང་བཅས་པ་རྣམས་ཀྱིས་དགོངས་པ་ནི་སྒྲུབ། འགྲོ་ཀུན་སྲིད་པའི་རྒྱ་མཚོ་ལས་སྒྲོལ་བའི་བཤད་སྒྲུབ་ཀྱི་གྲུ་བོ་ཆེན་པོ་ནི་ལེགས་པར་ཚུགས། བསྡུ་བ་བཞིའི་སྒོ་ནས་ཇི་ལྟར་འོས་འོས་སུ།

སྐྱེ་དགུ་རྣམས་སྐྱོང་བའི་སྙན་གྲགས་ཀྱི་རོལ་མོས་ཕྱོགས་བཅུར་ཁྱབ་པར་མཛད་དེ་བཞུགས་པ་ལས།༑ ཡུམ་དྲུང་ཉིད་ཀྱང་སྡེ་སྲིད་ཀྱི་ཐུགས་ཁུར་ཕུལ་ནས། ཐུགས་དམ་ཉམས་ལེན་ལ་ཐུགས་རྩེ་གཅིག་ཏུ་གཞོལ་བར་བཞེད་ནས། དེའི་རྒྱུ་མཚན་ཡང་ཡང་རྗེ་ཉིད་ལ་ཞུ་བ་ཕུལ་བས། རྗེ་ཉིད་ཀྱི་ཐུགས་བསྐྱེད་རྒྱ་ཆེན་པོའི་སྒོ་ནས། ཡུམ་གྱི་ཐུགས་བཞེད་ཇི་ལྟར་ཡོད་པ་བཞིན་བསྒྲུབས་པར་མཛད་ནས། འབྲི་གུང་པའི་ཁྱད་ནོར་མིང་ཆེན་རྣམས་མ་གཏོགས་པའི་གཞན་ལོངས་སྤྱོད་ཀྱི་དངོས་པོ་གང་དགོས་དང༌། ལུང་ཆེན་གསུམ་གཡོག་རིགས་དང་བཅས་པ་གནང་ནས། ཐུགས་མཉེས་པར་མཛད་དེ། ཀླུང་ཤོད་རྩེ་བའི་གཞིས་ཁར་ཐུགས་དམ་ཟབ་མོའི་རྣལ་འབྱོར་གྱི་དུས་འདའ་བར་མཛད་དེ། རྟེན་བཞེངས་ལ་སོགས་པ་གང་མཛད་ཀྱི་དགོངས་པ་རྗེ་ཉིད་ཀྱི་བསྒྲུབས་པ་ཡིན་ནོ། །འབྲི་གུང་པའི་ཆོས་འཇིག་རྟེན་གྱི་ཐུགས་ཁུར་ཆེན་པོ་བསྣམས་པའི་གཞི་རྟེན་ཡང༌། ཕྱོགས་ཕྱོགས་ནས་དད་པས་ཇི་ལྟར་ཕུལ་བ་དེ་ཙམ་གྱིས་ཐུགས་ཆོག་ཤེས་པར་མཛད་དེ།༑ བསྟན་པ་རིན་པོ་ཆེའི་རྩ་བ་འཛིན་པའི་ཐུགས་སྟོབས་བསྐྱེད་པས། རིམ་གྱིས་རིམ་གྱིས་ཇེ་མཐོ་ཇེ་མཐོར་གྱུར་ཏེ། ལོངས་སྤྱོད་རྣམས་ཀྱང་ཟད་པ་མེད་པ་ནམ་མཁའི་མཛོད་ལྟ་བུར་གྱུར་པ་ཡིན་ནོ། །དེ་ནས་འབྲི་གུང་པས་སྡེ་སྲིད་རིན་པོ་ཆེའི་འཇིག་རྟེན་གྱི་ཐུགས་ཁུར་ཐམས་ཅད་རྗེ་ཉིད་ཀྱི་ཐུགས་ལས་སྐྱེས་པའི་སྲས་རིགས་རུས་སོགས་ཡོན་ཏན་དུ་མས་ཕྱུག་པ་མཁྱེན་པའི་བློ་གྲོས་ལ་ཐོགས་པ་མེད་པའི་སྐྱེས་མཆོག དབོན་པོ་མགོན་པོ་རྒྱལ་མཚན་དཔལ་བཟང་པོ་བས་བསྣམས་ནས།༑ གླིང་འདིའི་མཆོད་རྟེན་རྣམས་ཀྱི་ཞིག་གསོས། མཚེའུ་ཁ་བདེ་ལྡན་གྱི་གཙུག་ལག་ཁང་ཆེན་པོའི་གྱང་ཧྲུལ་དུ་སོང་བ་རྣམས་ལེགས་པར་གསོས། ཞལ་ཞལ་ཀྱང་ལེགས་པར་བསྒྲུབས་ནས། རྒྱལ་བ་སྲས་བཅས་བསམ་གྱིས་མི་ཁྱབ་པའི་རྣམ་པར་ཐར་པ་ལ་སློབ་པའི་ཚུལ་གྱིས་སྐྱེ་དགུ་རྣམས་ཀྱི་མིག་རྒྱན་དུ་མཛད་པར་བཞེད་ནས།

ཞྭ་དམར་ཅོད་པན་འཛིན་པ་འབྲི་གུང་གི་གླིང་རིན་པོ་ཆེའི་བཀོད་པ་གཟིགས་པར་བཞེད་པ་དང་མཚུངས་ལྡན་དུ་སྤྱན་འདྲེན་ཞུས་ཏེ། རྗེ་ཉིད་དགུང་ལོ་ཉེར་དགུ་བཞེས་པ། ས་མོ་ཕག་གི་ལོའི་ཟླ་བ་དང་པོའི་ཚེས་བཅུ་བཞིའི་འགྲུབ་སྦྱོར་བཟང་པོ་ལ་ཕེབས་པའོ། །དེའི་ཚེ་རྒྱལ་དབང་ཀུན་དགའི་མཚན་ཅན་དེ་ཉིད། དེར་བཞུགས་ཀྱི་བླ་མ་ཆེ་བགྲེས་སོགས་སྐུའི་འཁོར་དཔག་ཏུ་མེད་པས་བསྐོར་ཏེ། གཞུ་སྟོད་རྫན་ཐང་གི་གནས་སུ་བསྡུ་བ་མཛད་ནས་མཇལ་འཕྲད་མཛད་དེ། དེ་ནས་མཆོད་པའི་བྱེ་བྲག་གིས་བསུ་བའི་ཚུལ་ནི།༑ གདུགས་དང་རྒྱལ་མཚན་ལ་སོགས་པ་དར་ཆའི་ཚོགས་དང༌། རྔ་དང་དུང་དང་སིལ་སྙན་ལ་སོགས་པ་རོལ་ཆའི་ཚོགས་དང༌། གཞན་ཡང༌། སྤོས་ཕོར་ཐོགས་པའི་དགེ་འདུན་གྱིས་སེར་སྦྲེངས་ཕུན་སུམ་ཚོགས་པ་དང༌། ལུས་བཟང་མཛེས་པའི་ཁྱེའུ་དང་བུ་མོའི་ཚོགས་ཀྱི་གླུ་གར་ལ་སོགས་པ་མཆོད་སྤྲིན་རྒྱ་ཆེན་པོས་སྤྱན་དྲངས་ནས།༑ མཚེའུ་ཁའི་གཟིམས་ཁང་དུ་ཕེབས་ཏེ། ཕན་ཚུན་སེང་གེའི་ཁྲི་ལ་བཞུགས་ནས། གསུང་གིས་བདུད་རྩིས་འགྲོ་བ་རྣམས་སྨིན་པར་མཛད་ཅིང༌། རོ་བརྒྱ་ལྡན་པའི་ཚོགས་ཀྱི་འཁོར་ལོའི་དཔལ་འབྱོར་ཕུན་སུམ་ཚོགས་པ་ལ་རོལ་བར་མཛད་བའོ། །ཚུར་ལ་ཡང་འབྲི་གུང་རིན་པོ་ཆེའི་དྲུང་དུ། གནང་སྐྱེས་རིམ་པ་ཡང་རྒྱ་ཧོར་ནས་བྱུང་བའི་ཁྱད་ནོར་གྱི་གཙོས་བསམ་གྱིས་མི་ཁྱབ་པ་དང༌། མཐིལ་དུ་རྟེན་གསུམ་རྣམས་མཇལ་བར་ཕེབས་ནས། སོ་སོ་ལ་སྙན་དར། ན་བཟའ་སོགས་མཆོད་པའི་བྱེ་བྲག་བསམ་གྱིས་མི་ཁྱབ་པ་དང༌། དགེ་འདུན་ཚོགས་པ་ཆེན་པོ་ལ་ཡང༌། མང་སྐོལ་དང་གསེར་འགྱེད་སོགས་གྱ་ནོམ་པ་དང༌། ཐོག་ཁ་གསེར་ཁང་དུ་གནས་འབྲེལ་མཛད་པའི་ནུབ་མོ། སྔར་ལས་ཁྱད་པར་དུ་གྱུར་པའི་སྐུ་ཁམས་དྭངས་ཤིང་ཐུགས་དམ་གྱི་བོགས་ཐོན་པ་བྱུང་བ་དང༌། དེའི་ནུབ་མོ་འཇིག་རྟེན་གསུམ་མགོན་མཇལ་ཞིང༌།༑ གསུང་གི་སྣང་བ་ཡང་བསྟན་ནས། གསེར་ཁང་ཆོས་རྗེའི་ཐུགས་ཁར་ཐིམ་པ་གཟིགས་ནས། གདུང་ཤུགས་དྲག་པོས་བསྟོད་པའི་ཕྲེང་བ་དེ་ཡང་མཛད་ནས།

དེར་འདུས་ཐམས་ཅད་ལ་འབྲི་གུང་འདི་རྡོ་རྗེ་གདན་དང་ཁྱད་པར་མི་འདུག་ཅིང༌། གསེར་ཁང་ཆོས་རྗེའི་སྐུ་འདི་ཡང་འཇིག་རྟེན་མགོན་པོ་དངོས་དང་ཡིན་པར་འདུག བྱིན་རླབས་ཀྱི་བབས་གཞན་དང་མི་འདྲ་བ་ཞིག་འདུག་གསུངས་སོ། །དེ་ནས་རྗེ་སྤྱན་སྔ་དེ་ཉིད། དགེ་འདུན་གྱི་ཀུན་དགའ་ར་བར་སྤྱན་འདྲེན་ཞུས་པའི་སྟེང་དུ་མཁན་སློབ་ཆོས་གསུམ་གྱིས་ཐོག་དྲངས་པའི་དགེ་འདུན་ཐམས་ཅད་ཀྱི་འབུལ་སྣོད་ཀྱང་རྒྱ་ཆེན་པོས་མཉེས་པར་མཛད། བླ་གཡེལ་ཆེན་མོ་རུ། སེང་གེའི་ཁྲི་ལ་བཞུགས་པར་གསོལ་བ་བཏབ་ནས།༑ གསུང་གི་བདུད་རྩིས་དགེ་འདུན་གྱི་ཚོགས་ཐམས་ཅད་སྨིན་ཅིང་གྲོལ་བར་མཛད་དོ། །སོ་སོ་ནས་ཀྱང་ཞབས་ཏོག་དང་ཞབས་རིམ་བསྙེན་བཀུར་རྒྱ་ཆེན་པོས་ཐུགས་མཉེས་པར་མཛད་དོ། །དེ་ནས་རྒྱལ་བའི་བསྟན་པ་ཡུན་རིང་དུ་གནས་པར་བྱ་བ་དང༌། སྐྱེ་དགུ་རྣམས་བདེ་བ་ལ་འགོད་པའི་ཕྱིར། ཡུན་རིང་དུ་བཞུགས་པའི་གསོལ་བ་བཏབ་པས་བཀའི་གནང་སྟེ། སྟན་ཕབ་ནས་བཞུགས་པར་མཛད་དོ། །དེའི་ཚེ་རྗེ་བཙུན་དམ་པ་ཀུན་དགའི་མཚན་ཅན་འདི་ཉིད། རྒྱལ་བའི་གསུང་རབ་མ་ལུས་པའི་བདག་པོར་གྱུར་ཀྱང༌། ཐོས་པས་མི་ངོམས་ཉིད་དང་ནི། །ཟང་ཟིང་མེད་པར་ཆོས་སྟོན་དང༌། །ཞེས་པའི་དོན་དང་མཐུན་པར་གདུལ་བྱའི་སློབ་མ་རྣམས་བློ་ངེས་སུ་གཞུག་པའི་ཕྱིར། གསན་སྦྱོང་མཛད་པའི་ཚུལ་བསྟན་པ་ནི་ཐོག་མར་མགོན་པོ་ཚེ་དཔག་མེད་ཛེ་ཏཱ་རི་དགྲ་ལས་རྣམ་པར་རྒྱལ་བའི་ལུགས་ཀྱི་དབང་དང་སྒྲུབ་དཀྱིལ་མན་ངག་དང་བཅས་པ་གསན་པ་དང༌། དེ་ནས་རྒྱུད་ཐམས་ཅད་ཀྱི་རྩེ་མོར་གྱུར་པ་དཔལ་དུས་ཀྱི་འཁོར་ལོའི་བདག་པོ་ཆེན་པོའི་དབང་དང་འཁོར་ལོ་སྡོམ་པ་ལུ་དྲིལ་གྱི་སྐོར།༑ སྨིན་བྱེད་ཀྱི་དབང་དང༌། བསྐྱེད་རྫོགས་ཡན་ལག་དང་བཅས་པའི་ཕྱག་ལེན་རྣམས་གསན་ནས་ཐུགས་དམ་འཆག་མེད་མཛད་པ་དང༌། དེ་རྗེས་རྗེ་ཕག་མོ་གྲུ་པའི་བཀའ་འབུམ་ཡོངས་སུ་རྫོགས་པར་གསན་པའི་བརྒྱུད་པའི་བཀའ་བབ་གནང་ནས་སྨོན་ལམ་ཚིགས་བཅད་ཀྱང་མཛད་དོ། །གཞན་ཡང་བདེ་བར་གཤེགས་པའི་གསུང་རབ་ཀྱི་སྙིང་པོ།

རྒྱུད་སྡེ་རིན་པོ་ཆེའི་ཡིག་སྣ། གངས་རིའི་ཁྲོད་འདིར་འགྱུར་རོ་ཅོག་གི་ཟ་མ་ཏོག ཞལ་འབྱེད་པར་མཛད་ནས། གསང་སྔགས་རྒྱུད་འབུམ་དུ་གྲགས་པ་དེ་རྣམས་ཀྱིས་ལུང་མན་ངག་ཕྱག་བཞེས་དང་བཅས་པ་ལ་མ་གསན་པའམ། མི་མཁྱེན་པ་དང་མངོན་སུམ་དུ་མ་མཛད་པ་གང་ཡང་མེད་པ། སྤྱན་སྔ་རིན་པོ་ཆེའི་ཐུགས་ལ་ཡང་ངོ་མཚར་བའི་མེ་ཏོག་གསར་པ་འཁྲུངས་ནས་ཡང་ནས་ཡང་དུ་བསྟོད་པའི་གསུང་གིས་དགྱེས་པ་ཆེན་པོ་བསྐྱེད་ནས། ཐུགས་ཡིད་གཅིག་ཏུ་འདྲེས་ཤིང༌། ལུགས་གཉིས་ཀྱི་སྒོ་ནས་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་མཛད་པའི་བཀའ་གྲོས་ཟབ་མོ་དང༌། ཁྱད་པར་བདེ་ཆེན་ཡངས་པ་ཅན་གྱི་གཙུག་ལག་ཁང་དང༌། དེའི་ཁང་ཕྲན་དང་བཅས་པ་སོགས། བཤད་སྒྲུབ་ཀྱི་དགེ་འདུན་གྱི་སྡེ་འཛུགས་པའི་བྱ་བ་མཐར་འདོན་པའི་བཀའ་གྲོས་རྣམས་ཀྱང་ཐུགས་ཐག་ཆོད་པར་མཛད་ནས་ཞབས་ཏོག་དང༌། འབུལ་བ་བསམ་གྱིས་མི་ཁྱབ་པ་ལྷ་དང་བཅས་པའི་འཇིག་རྟེན་ན་དཔེ་ཟླ་དང་བྲལ་བར་མཛད། དྲུང་འཁོར་རྣམས་ལ་ཡང་གང་འོས་ཀྱི་ཡིད་ཀྱི་བསམ་པ་རྫོགས་པར་མཛད། ཕར་ལ་འབྱོན་དུས་སྐྱེལ་ཐུང་ལ་ཏི་སྒྲོའི་བར་དུ་ཕེབས་ནས། ཕན་ཚུན་ཕྱག་དང་ཕྱག་ལན་མཛད་ནས། ངོ་མཚར་བའི་བཀའ་ལུང་ཟབ་མོས་འགྲོ་བ་རྣམས་ཐུགས་ཡིད་འདྲེས་པའི་ངང་ནས་མཛད་པའི་ཚེ། དྲི་བཟང་གི་ངད་པ་དང༌། མེ་ཏོག་གི་ཆར་ལ་སོགས་པ་བྱུང་བ་ལ། སྐྱེ་བོ་རྣམས་རྗེས་སུ་ཡི་རང་བ་སྐྱེས་ཐར་པའི་ས་བོན་སྐྲུན་པ་ཡིན་ནོ། །དེ་དག་གི་དོན་སྨྲས་པ། ཨེ་མ་ས་གསུམ་འགྲོ་བའི་མིག་གཅིག་པོ། །རྒྱལ་བའི་རྒྱལ་ཚབ་ཀུན་དགའ་རིན་ཆེན་འདིས། །ཡོངས་འཛིན་བླ་མ་རེ་རེའི་སྤྱན་སྔ་རུ། །ཟབ་ཆོས་མན་ངག་རེ་རེའི་ཕྱིར་དུ་ཡང༌། །ལུས་སྲོག་རྡུལ་དུ་རློག་པའི་སྙིང་རུས་དང༌། །དད་གུས་བརྩོན་འགྲུས་དྲག་པོའི་བརྟུལ་ཞུགས་ཀྱིས། །ལོངས་སྤྱོད་མ་ལུས་གཏོང་བའི་ཐུགས་སྟོབས་འདི། །འཕགས་པ་རྟག་ཏུ་ངུ་དང་ནོར་བཟང་ལའང༌། །ཡོད་པ་མིན་ནོ་སྐལ་ལྡན་སྐྱེས་བུ་རྣམས། །དེ་ཕྱིར་དད་གུས་བསྐྱེད་ལ་གསོལ་བ་ཐོབ།༑ །༑བདག་སོགས་གདུལ་བྱར་གྱུར་པ་ཐམས་ཅད་ཀྱང༌། །སྐྱེ་བ་འདི་དང་ཚེ་རབས་ཐམས་ཅད་དུ། །རྗེ་བཙུན་མཆོག་འདིས་རྗེས་སུ་འཛིན་གྱུར་ཅིག

།ཅེས་པ་ཡང་རྗེ་ཉིད་ཀྱི་མཛད་པ་ལ་དད་ཅིང་མོས་པའི་ཚིགས་སུ་བཅད་པའོ། །སླར་ཡང་འབྲི་གུང་མཐིལ་དུ་ཕེབས་ནས། སྐུ་མཚམས་བཅད་རྒྱ་དམ་པར་མཛད་དེ་ཐུགས་དམ་རིམ་གཉིས་ཟུང་དུ་འཇུག་པའི་འོད་གསལ་ཕྱག་རྒྱ་ཆེན་པོའི་ངང་ལས་གཡོ་བ་མེད་པར་བཞུགས་སོ། །དེ་ནས་སྐབས་ཤིག་ལ་སྒོམ་ཆེན་རྣམས་ཀྱིས་ཞུས་ནས། བརྒྱུད་པའི་གསོལ་འདེབས་རིགས་བདག་མ་བྱིན་རླབས་ཀྱི་བང་མཛོད་མཛད་དེ། རིམ་གྱིས་དབྱར་ཆོས་སོགས་གསུང་ཆོས་རྣམས་དུས་ལས་མ་ཡོལ་བར་གསུངས་ཤིང༌། གཞན་ཡང་ཕྱོགས་ཀྱི་དད་འདུས་སོགས་ལ། རང་རང་གི་འདོད་ཆོས་དང་ངོ་སྤྲོད་གང་ལ་གང་འཚམ་གྱི་སྒོ་ནས་གནང་བར་མཛད་ཅིང་དམན་པ་རྣམས་ལ་བརྙས་པ་དང་ཁྱད་གསོད་མི་མཛད། ཆེན་པོ་རྣམས་ལ་ངོ་དགའ་དང་ཆེ་བསྟོད་མེད་པར། ཐམས་ཅད་ལ་ཆོས་ཀྱི་སྦྱིན་པ་རླབས་པོ་ཆེ་དང༌། ཟང་ཟིང་གི་སྦྱིན་པས་ཚིམ་པར་མཛད་ཅིང༌།༑ ཐུགས་དམ་ཟབ་མོའི་རིམ་པས་དུས་འདའ་བར་བཞུགས་སོ། །དེ་ནས་ཀུན་ལྡན་ལྕགས་ཕོ་བྱི་བའི་ལོ་ལ་ཐུགས་ངེས་འབྱུང་དང་སྐྱོ་ཤས་དྲག་པོའི་གསུང་མང་པོ་འབྱོན་ཞིང༌།༑ ད་ལོའི་ལོ་འདི་ངེད་རང་འབྲི་གུང་པ་འདི་ཆག་སྒོ་ཆེ་བར་འདུག་ཅེས་གསུངས་ཤིང༌། སྐུ་རིམ་ཐུགས་དམ་ལ་ལྷོད་པ་མེད་པར་མཛད། ཞལ་ངོ་རྣམས་ལ་ཡང་སོ་སོར་བཀའ་བཀོད་ཀྱིས་ཁྱབ་པར་གནང་ནས། ཟླ་བ་ལྔ་པ་ལ་དབྱར་ཆོས་གནང་ཞིང༌། ཟླ་བ་དྲུག་པའི་ཚེས་གཉིས་ལ་བདུད་ཀྱི་ལས་གཡོས་ཏེ། ཆོས་རྗེ་དབང་རིན་པོ་ཆེ་ཞིང་ཁམས་གཞན་དུ་གཤེགས་པའི་ཚུལ་བསྟན་ནོ། །དེའི་གཏམ་གསན་མ་ཐག་གསོལ་འདེབས་དད་པའི་གདུང་དབྱངས་འདི་མཛད་དོ། །ཀྱེ་མ་ཡབ་གཅིག་ཆོས་ཀྱི་རྗེ། །མགོན་མེད་བདག་ཅག་བོར་ནས་ནི། །སྙིང་རྗེའི་ཟླ་བ་གང་དུ་བཞུད། །མཚན་ནས་འབོད་དོ་ཐུགས་རྗེས་གཟིགས། །འཇིགས་རུང་འཁོར་བའི་མེ་དོང་དུ། །བསྲེགས་པའི་སྡུག་བསྔལ་འོ་དོད་ཅན། །ཉམ་ཐག་མི་སྐྱོབ་འདི་ཅི་ཞིག །མཚན་ནས་འབོད་དོ་ཐུགས་རྗེས་བཟུང༌། །འགྲོ་ཀུན་འཁོར་བའི་རྒྱ་མཚོ་ལས། །སྒྲོལ་བའི་གྲུ་ཆེན་ཞིག་པ་ལ།༑ །༑ཉམ་ངའི་མཚོ་འདི་ཇི་ལྟར་སྒྲོལ། །འགྲོ་བ་སྒྲོལ་ཅིག་རྗེ་བཙུན་མགོན། །འོན་ཀྱང་ཁྱེད་ལ་གཤེགས་བཞུད་མེད། །བདག་གི་རྟག་འཛིན་ཟློག་པའི་ཕྱིར། །རྣམ་འཕྲུལ་བསྟན་པ་ཁོ་ནར་ངེས། །འཁྲུལ་སྣང་ཟློག་ཅིག་གུ་རུ་རྗེ། །ཞེས་པ་ལ་སོགས་པའི་གདུང་ཤུགས་དྲག་པོའི་སྒོ་ནས་གསོལ་བ་མང་དུ་འདེབས་པ་མཛད་ཅིང༌།

དེ་གའི་འཕྲལ་དུ་མཁར་ཐོག་གཞིས་ཁར་ཕེབས་ནས། ཞལ་ངོ་ཐམས་ཅད་ལ་བཀའ་བཀོད་ཀྱི་ཁྱབ་པར་མཛད། དགོངས་རྫོགས་ཀྱི་ཆ་རྐྱེན་དང་ཐུགས་ཁུར་གྱི་གཞི་ཐམས་ཅད་རིན་པོ་ཆེ་དཔོན་སློབ་ཀྱིས་བཟུང༌། ཞལ་ངོ་བྱིངས་ཀྱིས་ཟུར་ནས་ཁྱོག་ཏེ། ཡབ་མེས་ཀྱི་གབ་སྲོལ་བཟང་པོའི་ལུགས་བཞིན་དུ། ཐོག་མར་དགེ་འདུན་གྱི་ཚོགས་རྒྱ་མཚོ་ལྟ་བུ་བསྡུ་བར་མཛད་དེ། མདོ་རྒྱུད་ཀྱི་ཟབ་དོན་གནས་ལུགས་ཀྱི་ཉམས་ལེན་ཟུང་འཇུག་རྒྱ་ཆེན་པོའི་རྣལ་འབྱོར་ལ་མཉམ་པར་འཇོག་པར་གསོལ་བའི་ངང་ནས།༑ རང་རང་གི་གཞུང་ལུགས་དང་མཐུན་པའི་དཀྱིལ་འཁོར་སྒྲུབ་མཆོད་ལ་སོགས་པ་ཀུན་ཏུ་བཟང་པོའི་མཆོད་པའི་སྤྲིན་ཕུང་ལྟ་བུ་ནི་ལེགས་པར་བཀོད། ཞབས་ཏོག་དང་བསྙེན་བཀུར་བཟང་ཞིང་གྱ་ནོམ་པ། རྣམ་ཐོས་ཀྱི་བུའི་འབྱོར་པ་ལྟ་བུ་བཤམས་ཤིང༌། དབུས་གཙང་དུ་གྲགས་ཆེ་བའི་རྟེན་གསུམ་རྣམས་ལ་ཡང༌། ཞལ་ཟས་མར་མེ་སྙན་དར་སྤོས་ཀྱི་བྱེ་བྲག་ལ་སོགས་པའི་མཆོད་པ་རྒྱ་ཆེན་པོ་དང༌། དགོན་པ་རྣམས་ལ་ཡང་མང་སྐོལ་འགྱེད་ཆེན། བླ་མ་ཆེ་དགུ་རྣམས་ལ་ཡང་འབུལ་སྣོད་ཀྱི་བྱེ་བྲག་བསམ་གྱིས་མི་ཁྱབ་པ་རྣམས་བཀྲམ་ཞིང༌། ཕྱོགས་འདིར་སྐྱེ་བོའི་ཚོགས་རྣམས་ལའང་འདོད་ཡོན་གྱི་ཆར་ཆེན་པོ་ཕབ་སྟེ། ལོངས་སྤྱོད་ཀྱི་དབུལ་བ་དང་བྲལ་བར་མཛད་ནས་ནང་རྟེན་ཐུབ་པའི་དབང་པོའི་སྐུ་ཕྱག་ཚད་ལེགས་པར་གྲུབ་སྟེ། སྒོ་མང་གི་མཆོད་ཁང་དུ་བཞུགས་སུ་གསོལ་བའི་བར་གྱི་དགོངས་རྫོགས་ཐམས་ཅད་རིན་པོ་ཆེ་ཉིད་ཀྱིས་མཐར་འདོན་པར་མཛད་པ་ཡིན་ནོ། །ཆོས་རྗེ་དབང་རིན་པོ་ཆེ་དེ་ཉིད་ཞལ་བཞུགས་པའི་དུས་སུའང༌། འཕྲལ་བྱ་བཏང་གི་ཚུལ་བཟུང་ནས། འགྲོ་བ་ལ་བདག་པས་གཞན་གཅེས་པའི་སྙིང་རྗེ་ཆེན་པོའི་སྒོ་ནས་རྗེས་སུ་འཛིན་ཅིང་སྐྱོང་བ་དང༌། ཐུགས་དམ་ཉམས་ལེན་གྱི་རིམ་པ་ཡང་མདོ་རྒྱུད་ཀྱི་མན་ངག་མཐའ་དག་ལ་མཁྱེན་པའི་ཡེ་ཤེས་བསམ་གྱིས་མི་ཁྱབ་པར་རྒྱས་ཤིང༌། གྲུབ་རྟགས་ཀྱི་མཚན་མ་ཡང་མངོན་སུམ་དུ་སྟོན་ནུས་པ་ཞིག་ཡིན་ཞིང༌།

སྐུ་མྱ་ངན་ལས་འདས་པའི་དགོངས་རྫོགས་ཀྱི་དུས་ཐམས་ཅད་དུ། མེ་ཏོག་སྔོན་པོའི་ཆར་ཆེན་པོས་སའི་ཁྱོན་ཐམས་ཅད་གང་ཞིང་རྟེན་རིང་བསྲེལ་བསམ་གྱིས་མི་ཁྱབ་པ་བྱོན་པ་ཡིན་ནོ། །ནང་རྟེན་གྱི་གསེར་སྐུ་ལ་མེ་ཏོག་མཐོར་དུས་སུ། ཆར་ཤིན་ཏུ་དཀོན་པའི་དུས་ཡིན་པ་ལ། ཆར་ཆེན་པོ་བབ་པས་ཐུབ་པ་ཆར་འབེབས་མ་ཞེས་གྲགས་ཞིང༌། ཕྱིས་ཀྱང་ཆར་དཀོན་པའི་དུས། སྐུ་ཁྲུས་གསོལ་ཞིང་ཆར་འབེབ་པའི་གསོལ་བ་བཏབ་ན། རྩོལ་མེད་དུ་ཆར་འབབ་པའི་བྱིན་རླབས་ཅན་དུ་གྲགས་སོ། །རྗེ་བཙུན་དམ་པ་ཀུན་དགའི་མཚན་ཅན་འདི་ཉིད་ཀྱིས་ཡོངས་འཛིན་གྱི་བླ་མ་དམ་པ་རྣམས་ལ། ངོ་ལྐོག་དང་ཞལ་གཏིང་མེད་པར་ཐམས་ཅད་ལ་སངས་རྒྱས་དངོས་ཀྱི་འདུ་ཤེས་ལས་ཐ་མལ་གྱི་རྣམ་པ་སྐད་ཅིག་ཀྱང་མི་མངའ་ཞིང༌།༑ ཁྱད་པར་ཆོས་ཀྱི་རྗེ་དབང་རིན་པོ་ཆེ་དེ་ཉིད་ལ། བཀའ་དྲིན་ཆེ་བ་སེམས་ངོ་སྤྲད་པའི་བླ་མ་གསུམ་གྱི་ནང་ནས་ཀྱང༌། ས་གསུམ་ན་འགྲན་ཟླ་བྲལ་བའི་འཇིག་རྟེན་གསུམ་གྱི་མགོན་པོའི་གསུང་གི་བདུད་རྩི་རྒྱལ་བ་འབྲི་གུང་པའི་ཕ་ཆོས་ཟབ་མོ། རྒྱལ་བའི་གསུང་རབ་མ་ལུས་པའི་སྙིང་པོ་ལས་ཀྱང་སྙིང་པོར་གྱུར་པའི་གདམས་པ་ཁྱད་པར་ཅན་རྣམས། ནོར་བདག་པོ་ལ་སྤྲོད་པའི་ཚུལ་གྱིས་གནང་བ་སོགས་བཀའ་དྲིན་ལ་འཁོར་བ་མེད་པའི་གདུང་ཤུགས་དྲག་པོའི་སྒོ་ནས། སངས་རྒྱས་ཀྱི་སྐུ་མཐར་ཐུག་པ་ཆོས་ཀྱི་སྐུའི་མོས་གུས་དང་མ་བྲལ་བར་མཛད་པ་ཡིན་ནོ། །དེ་ལྟར་ཡིན་པས། ཞལ་བཞུགས་དུས་ན་ཞབས་ཏོག མྱ་ངན་ལས་འདའ་ཚུལ་བསྟན་ཚེ་དགོངས་རྫོགས་རྗེས་སུ་རྗེ་དེ་ཉིད་ཀྱི་གསུང་གི་བསྟན་པ་སྤེལ་བ་ལ་བརྩོན་པ་མི་ལྷོད་པར་བཞུགས་པའོ། །དེས་ན་མཉམ་མེད་རྒྱལ་བ་འབྲི་གུང་པ་ཆེན་པོ་ཀུན་དགའ་རིན་ཆེན་འདི་ཉིད། འགྱུར་བ་མེད་པའི་མོས་གུས་ཀྱི་གཏིང་ཟབ་ཅིང༌། ཇི་ལྟར་གསུངས་པའི་དོན་ཐམས་ཅད་མཐར་ཕྱིན་དུ་འགྲུབ་པ་ལ་དབང་སྒྱུར་བ་ཡིན་པས། ཡུམ་དྲུང་རྒྱལ་མོ་བའི་དྲུང་ལ་ཡང་ཇི་སྲིད་ཞལ་བཞུགས་ཀྱི་བར་དུ་བཀུར་སྟི་ཕུན་སུམ་ཚོགས་པ་དང༌།

སྐུ་གཤེགས་པའི་ཚེ་དགོངས་རྫོགས་ཀྱི་བྱ་བ་ཐམས་ཅད་ལྷ་དང་བཅས་པའི་འཇིག་རྟེན་ཐམས་ཅད་ཡིད་ཚིམ་པར་མཛད་དོ། །དེ་ནས་སྔོན་བཅོམ་ལྡན་འདས་ཀྱིས་བསྡུ་བ་བཞི་ལ་བརྟེན་ནས་འགྲོ་བའི་དོན་མཛད་པ་དང་ཚུལ་མཐུན་པར། ཚོགས་གཉིས་ཀྱི་རྒྱ་མཚོ་རྣམ་པར་སྤེལ་བའི་ཕྱིར་ཟད་པ་མེད་པའི་ལོངས་སྤྱོད་ལ་དབང་བསྒྱུར་བར་བཞེད་པའི་ཚུལ་བསྟན་ནས། གནོད་སྦྱིན་ཡེ་ཤེས་ཀྱི་མགོན་པོ་ལ་བཀའ་བསྒོ་མཛད་པས།༑ བཀའ་ཉན་གྱི་འཕྲིན་ལས་ཚུལ་བཞིན་དུ་བསྒྲུབ་པར་དང་དུ་བླངས་པ། དེ་གའི་ལོ་ལ་ལོངས་སྤྱོད་རྣམས་རྫོགས་ལྡན་གྱི་སྤྲིན་བཞིན་འདུས་པར་གྱུར་ཏེ། ལོ་དེའི་ནང་དུ་ཡང༌། རྒྱ་ནག་མངའ་རིས། བལ་བོད་ཁམས་ལ་སོགས་པ་ནས་ཆེ་དགུ་དང་བཙུན་དགུ་སྐལ་པ་དང་ལྡན་པ་རྣམས་དལ་འབྱོར་དོན་དང་ལྡན་ཞིང༌། ལོངས་སྤྱོད་ལ་སྙིང་པོ་ལེན་པའི་ཕྱིར། ཕྱོགས་ཕྱོགས་ནས་སེར་སྣའི་བསམ་བློ་དང་བྲལ་ཤིང༌། རྗེ་འདི་ཉིད་ཀྱི་ཕྱག་ཏུ་ཅི་ཐེངས་ལ་འགྲན་པ་བཞིན་གྱུར་ཏེ། བྱ་བྲལ་གྱི་ཚུལ་ཅན་རེ་རེས་ཡང༌།༑ གསེར་ཞོ་བརྒྱ་ཕྲག་དུ་མ་དང༌། དངུལ་ཞོ་སྟོང་ཕྲག་དུ་མ་སོགས་འབུལ་བ་ལ་བསམ་གྱིས་མི་ཁྱབ་བོ། །དེ་ལྟར་དད་འདུས་ཀྱིས་ཕུལ་བའི་ལོངས་སྤྱོད་ཀྱི་དངོས་པོ།༑ ཆུང་ངུ་ཙམ་ཡང་ཆུད་ཟོས་དང་རང་དོན་དུ་སྤྱོད་པར་མི་མཛད་ཅིང༌། ཆོས་ཕྱོགས་སུ་གཏོང་བ་ལ། ཕངས་པའི་རྣམ་པ་ཙམ་ཡང་མི་མཛད་པར་དགའ་བ་དང་སྤྲོ་བ་ཆེན་པོའི་སྒོ་ནས། རྒྱལ་བ་སྲས་བཅས་ཐམས་ཅད་ཀྱི་མཛད་པའི་རྣམ་པར་ཐར་པ་ལས་མི་འདའ་བར་འབྲེལ་ཚད་དོན་དང་ལྡན་པར་མཛད་པ་ནི་རྨད་དུ་བྱུང་བའི་རྣམ་པར་ཐར་པའོ། །དེ་ལྟར་ཆུ་བོ་ཆེན་པོའི་རྒྱུན་ལྟར་ཟད་མི་ཤེས་པའི་ལོངས་སྤྱོད་ལ་སྙིང་པོ་ལེན་ཚུལ་ཡང༌། ལོ་རེ་རེ་བཞིན་བླ་མ་གོང་མའི་དུས་མཆོད་ཆེན་མོ་རྣམས་དུས་ལས་མ་ཡོལ་བར། དགེ་འདུན་འདུས་པ་རྒྱ་མཚོའི་ཚོགས་ལ་བསྙེན་བཀུར་རྒྱ་ཆེན་པོ་དང༌། རྟེན་གསུམ་རྣམས་ཀྱི་དྲུང་དུ་སྙན་དར་མར་མེ་རྒྱ་སྤོས་སོགས་ཀྱི་མཆོད་པ།

ཀུན་ཏུ་བཟང་པོའི་རྣམ་ཐར་ལས་བྱུང་བའི་མཆོད་སྤྲིན་ལྟར་ལེགས་པར་བཀོད། སྐྱེ་བོའི་ཚོགས་ལ་སྦྱིན་གཏོང་གི་རིམ་པས་འཇིག་རྟེན་གྱི་དབུལ་བ་སེལ་བར་མཛད་པ་དང༌། གཞན་ཡང་དབྱར་དགུན་གྱི་ཆ་ལ། དགེ་འདུན་གྲངས་མང་པོ་དང་ལྡན་པས། ཤེར་ཕྱིན་རྒྱས་འབྲིང་བསྡུས་གསུམ་ལ་སོགས་ཏེ། འབུམ་བརྒྱ་ཚར་དུ་མ་དང༌། བཀའ་འགྱུར་རིན་པོ་ཆེ་ཚར་ལྔ་རེ་དང༌། བསྟན་འགྱུར་ཚར་རེ་སྒྲོག་པར་མཛད་པ་དང༌། ཡེ་ཤེས་མགོན་པོ་སོགས་གསར་རྙིང་གི་རྐང་གི་རྒྱུན་འཛིན་པ་བཅུ་ལས་མི་ཉུང་བ་དང༌། གསུང་རབ་ཀྱི་རྒྱུན་ཉིན་མཚན་ཐུན་དགོས་ནས་འཛིན་པ་གྲངས་ལྡན་དུ་མ་དང༌། དཔྱིད་དུས་ཚ་ཚའི་རིམ་པ་འབུམ་ཐེར་དང༌། མདོ་རྒྱུད་ནས་གསུངས་པའི་མདོས་ཆེན་གྱི་རིམ་པ་དུ་མ་དང༌། སྒྲུབ་སྡེ་དང་སྒྲུབ་པའི་རྒྱལ་མཚན་འཛུགས་པའི་ལོ་གསུམ་ཕྱོགས་གསུམ་པའི་སྐུ་མཚམས་པ་གྲངས་མང་ལ་འཚོ་བའི་སྒྲུབ་རྒྱགས་ཀྱི་སྤྱན་དང་འཆད་ཉན་ལ་བསྐོས་པའི་བཤེས་གཉེན་རྣམས་དང༌། དབྱར་ཆོས་དགུན་ཆོས་སོགས་ཀྱི་ཆོས་ཉན་ཕལ་ཆེ་བའི་ཆ་རྐྱེན་རྣམས་བླ་བྲང་ནས་སྦྱོར་བར་མཛད་ཀྱང༌།༑ དེ་རྣམས་ལ་ངལ་བ་དང་དུབ་པ་མི་མངའ་ཞིང༌། ལོངས་སྤྱོད་རྣམས་ཕངས་པ་མེད་པར་བཏང་ནས། རྒྱལ་བའི་བསྟན་པ་རིན་པོ་ཆེ་ཡུན་རིང་དུ་གནས་པའི་ཕྱིར་ཞལ་བཀོད་ཀྱི་ཁྱབ་པར་མཛད་དེ། བཤད་སྒྲུབ་ཀྱི་བསྟན་པའི་བདག་པོར་གྱུར་པ་ལགས་སོ། །འདི་ལྟར་བདག་ཅག་གི་བླ་མ་ཁམས་གསུམ་ཆོས་ཀྱི་རྒྱལ་པོ་དུས་གསུམ་གྱི་རྒྱལ་བ་མ་ལུས་པའི་སྤྲུལ་པ། སྐྱེ་དགུ་ཐམས་ཅད་འཁོར་བའི་སྡུག་བསྔལ་དྲག་པོ་ལས་སྐྱོབ་པར་བྱེད་པའི་མཁྱེན་བརྩེ་དང་ནུས་པའི་མངའ་བདག་ཏུ་གྱུར་པ་འདིས། ཚོགས་གཉིས་རིན་པོ་ཆེའི་ཆུ་གཏེར་གྱྀ་ངོམས་པ་མེད་པའི་བརྟུལ་ཞུགས་བཟུང་ནས། འགྲོ་བ་ཐམས་ཅད་ཀྱི་གནས་སྐབས་དང་མཐར་ཐུག་གི་བདེ་སྐྱིད་མ་ལུས་པ་འབྱུང་བའི་གཞིར་གྱུར་པ། སྐྱབས་དཀོན་མཆོག་རིན་པོ་ཆེ་རྣམ་པ་གསུམ་གྱི་གདུང་རྒྱུད་མི་འཆད་པར་བྱ་བའི་ཕྱིར་ཐུགས་བསྐྱེད་རྣམ་པར་དག་པས་ཀུན་ནས་བསླངས་ཏེ་ཐོག་མར་བདེ་བར་གཤེགས་པའི་བཀའ་འགྱུར་རིན་པོ་ཆེ།

རྒྱུ་བཟང་ལ་འབྲུ་དག་པར་བཞེངས་པའི་ཐུགས་འདུན་ཤར་ཚུལ་ནི་འདི་ལྟ་སྟེ། རྗེ་བཙུན་ཆེན་པོ་ཀུན་དགའ་རིན་ཆེན་འདི་ཉིད་ལ་སྟོད་སྨད་བར་གསུམ་གྱི་ཕྱོགས་ཐམས་ཅད་ནས། ལུས་དང་སྲོག་ལ་མ་ལྟས་པར། རྗེ་བཙུན་འདི་ཁོ་ན་ལ་གཏད་ནས་ཡོངས་ཏེ། དད་པའི་གདུང་ཤུགས་དྲག་པོའི་སྒོ་ནས་ཕུལ་བའི་ལོངས་སྤྱོད་རྣམས་ཆུད་མི་ཟ་ཞིང༌། གནས་སྐབས་དང་མཐར་ཐུག་གི་འབྲས་བུ་བསམ་གྱིས་མི་ཁྱབ་པ་འབྱུང་བའི་ཕྱིར་དང༌། རྒྱལ་བ་སྲས་བཅས་ལོ་པཎ་སྐྱེས་མཆོག རྒྱལ་བློན་བྱང་སེམས། རྩ་བརྒྱུད་ཀྱི་བླ་མ་ལ་སོགས་ཏེ་བཀའ་དྲིན་ལ་འཁོར་བ་མེད་པའི་དམ་པ་རྣམས་ཀྱི་བཀའ་དྲིན་གསོབ་པའི་ཕྱིར་དང༌། མཁའ་ཁྱབ་ཀྱི་འགྲོ་བ་མ་ལུས་པ་ལ་བདེ་སྐྱིད་ཕུན་སུམ་ཚོགས་པ་འབྱུང་བའི་སྐྱབས་གནས། རྒྱལ་བའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་པར་བྱ་བའི་ཕྱིར་དུ། རྒྱལ་བའི་བཀའ་འགྱུར་རིན་པོ་ཆེ་བཞེངས་པའི་ཐུགས་འདུན་དྲག་པོ་ཤར་ཏེ། རྗེ་བཙུན་ཉིད་ཀྱི་བཀའ་ཐམས་ཅད་གུས་པས་སྤྱི་བོར་ལེན་ཅིང༌། རྣམ་དཀར་དགེ་བའི་ཕྱོགས་ལ་སེར་སྣའི་སྒྲིབ་པ་དང་བྲལ་བའི་བློ་སྟོབས་དང་ལྡན་པའི་དཔའ་བོ། དྲག་པོའི་བརྟུལ་ཞུགས་ཀྱི་ཕས་རྒོལ་འཇོམས་པ་དང༌། རང་སྲིད་སྐྱོང་བ་ལ་མཁས་པའི་མི་དབང་ཆེན་པོ་མགོན་པོ་རྒྱལ་མཚན་དཔལ་བཟང་པོ་ལ། རྗེ་བཙུན་ཉིད་ཀྱི་བཀའ་འགྱུར་བཞེངས་པའི་དགོངས་པ་ཇི་ལྟར་ཡོད་ཚུལ་དང་བཅས་པའི་བཀའ་ཕེབས་པས། མི་དབང་མགོན་པོ་རྒྱལ་མཚན་དེ་ཉིད་ཀྱིས་རྗེ་ལ་སྒོ་གསུམ་གུས་པ་ཆེན་པོས་ཐལ་མོ་སྙིང་ཁར་སྦྱར་ཏེ། མཛེས་པའི་བཞིན་ལ་འཛུམ་པའི་མདངས་འཕྲོ་བའི་ངང་ནས་དགའ་བ་དང་སྤྲོ་བ་རྒྱ་ཆེན་པོ་སྐྱེས་ཏེ། རྗེ་བཙུན་ཉིད་ཀྱི་དགོངས་པ་ལ་ཇི་ལྟར་ཡོད་པ་ལྟར་སྐྱོ་བ་དང་སུན་པ་མེད་པར་སྒྲུབ་པར་བྱའོ་ཞེས་ཁས་བླངས་ནས། དཔལ་མིའི་དབང་པོ་འཁོར་དང་བཅས་པས། དད་པ་དང་བརྩོན་འགྲུས་རྒྱ་ཆེན་པོའི་སྒོ་ནས་ངལ་བ་དང་དུབ་པ་མེད་པར། སྦྱོར་དངོས་རྗེས་གསུམ་ཚང་བའི་ཚུལ་གྱི་ཐུགས་དམ་བཀའ་འགྱུར་རིན་པོ་ཆེ་གྲུབ་པའོ། །ད་ནི་ཇི་ལྟར་སྒྲུབ་པའི་ཚུལ་བཤད་པར་བྱ་སྟེ།

དེ་ཡང་གནས་ཕུན་སུམ་ཚོགས་པ་མི་མཇེད་ཞིང་གི་ཐིག་ལེ། ཤིང་འཛམ་བུ་ཏྲི་ཤས་མཚན་པའི་གླིང་གི་སྙིང་པོ་འམ། མཆོག་ཏུ་གྱུར་པ་དཔལ་རྡོ་རྗེ་གདན་གྱི་བྱང་ཕྱོགས། དབུས་གཙང་དག་པའི་རུ་བཞིའི་ཆ། བྱང་ཕྱོགས་དབུ་རུའི་དབེན་གནས་དམ་པ།༑ རྒྱལ་བ་གོང་མ་རྣམས་ཀྱིས་ལུང་བསྟན་ཞིང༌། འཕགས་མཆོག་ཀླུ་སྒྲུབ་གཉིས་པ་འཇིག་རྟེན་གསུམ་གྱི་མགོན་པོ་ལ་སོགས་པ། གྲུབ་པ་ཐོབ་པའི་སྐྱེས་ཆེན་དུ་མས།༑ བྱིན་གྱིས་བརླབས་པའི་གནས་ཆེན། བཤད་སྒྲུབ་ཀྱི་བསྟན་པའི་རླབས་ཆེན་གཡོ་བའི་རྡོ་རྗེ་གདན་གཉིས་པ། མཁས་ཤིང་གྲུབ་བའི་སྐྱེས་ཆེན་དམ་པ་རྣམས་ཀྱིས་ཆོས་ཀྱི་འཁོར་ལོ་བསྐོར་བས། སྐལ་ལྡན་གྱི་གདུལ་བྱ་རྣམས་སྨིན་གྲོལ་ཀྱི་ལམ་ལ་བཀོད་པའི་ཆོས་ཀྱི་ཕོ་བྲང་ཆེན་པོ། བསྒོམས་པ་ཙམ་གྱིས་རིག་པ་མཆོག་ཏུ་དྭངས་ཤིང༌།༑ མ་བསྒོམས་ཀྱང་ཏིང་ངེ་འཛིན་རང་ཤུགས་ཀྱི་སྐྱེ་བའི་གནས་མཆོག འབྲི་གུང་བྱང་ཆུབ་ཀྱི་གླིང་གི་ཡ་གྱལ། མཚེའུ་ཁ་བདེ་ལྡན་གྱི་གཙུག་ལག་ཁང་ཆེན་གྱི་གཞལ་མེད་ཁང་ཆེན་པོར། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་བརྗོད་བྱ། བསླབ་གསུམ་རིམ་གཉིས་ཡན་ལག་དང་བཅས་པ་མ་ནོར་བར་ཚུལ་བཞིན་དུ་སྟོན་པའི་རྒྱལ་བའི་བཀའ་འགྱུར་རིན་པོ་ཆེ་འདི་ཉིད། ལུག་ལོའི་སྟོན་དུས་སྨིན་དྲུག་ཟླ་བའི་ཡར་ཚེས་བཟང་པོ་ལ། རིག་བྱེད་ཡི་གེའི་འདུ་བྱེད་སྒྱུར་བ་ལ་མཁས་པའི་མཆོག་ཏུ་གྱུར་པ་བཞི་བརྒྱའི་ཚོགས་ཀྱིས་མཐིང་ཤོག་གི་ངོས་ལ་རིན་པོ་ཆེའི་འབུར་དུ་དོད་པར་འཁོད་པའི་ཏོག་དཀར་མཁན་པོ། རྣམ་དཔྱོད་ཀྱི་བློ་གྲོས་དང་ལྡན་པ་དུ་མ་དང༌།༑ ཡི་གེའི་སྡེབ་སྦྱོར་ཕུལ་དུ་ཕྱིན་པའི་དག་བྱེད་མཁས་པའི་ཞུས་དག་མཁན་པོ་དང༌། གླེགས་ཤིང་གླེགས་ཐག་ན་བཟའི་ཚོགས་དང་བཅས་པ་ལ། རང་རང་གི་བཟོ་ལ་སྦྱངས་པ་ཕུལ་ཏུ་ཕྱིན་པ་རྣམས་ཀྱི་ལེགས་པར་བསྒྲུབས་ཏེ། ཚེས་གྲངས་དང་གཟའ་སྐར་འཛོམས་པའི་འགྲུབ་སྦྱོར་བཟང་པོ་ལ། རྗེ་བཙུན་རྒྱལ་བའི་དབང་པོས་གཙོ་བོ་མཛད་པའི་བསླབ་གསུམ་རྣམ་པར་དག་པའི་ཚུལ་ཁྲིམས་དང་ལྡན་ཞིང༌།

རིམ་གཉིས་ཟབ་མོའི་དོན་ལ་དབང་བསྒྱུར་བའི་བཤེས་གཉེན། གསང་སྔགས་ཆོ་གའི་ལག་ལེན་ལ་མཁས་པའི་དགེ་འདུན་བརྒྱ་ཕྲག་དུ་མས་རབ་གནས་མངའ་དབུལ་ཤིས་བརྗོད་ལ་སོགས་ཏེ། མེ་ཏོག་འཐོར་བར་མཛད་དོ། །དེ་ལྟར་རབ་ཏུ་གནས་པའི་མེ་ཏོག་འཐོར་བའི་ཚེ།༑ ནམ་མཁའི་ཁམས་ཐམས་ཅད་དཔའ་བོ་རྣལ་འབྱོར་མ་དང༌། ལྷའི་བུ་དང་བུ་མོས་གང་སྟེ། འཇའ་འོད་ཀྱིས་བར་སྣང་ཐམས་ཅད་མཛེས་པར་བྱས་ཤིང༌། མེ་ཏོག་གི་ཆར་ལྡིང་ཞིང་བབས་པས་ས་གཞིའི་ངོས་ཐམས་ཅད་ཁེབས་པར་གྱུར་ཏོ། །མཆོད་པའི་ཁྱད་པར་ནི། མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།༑ དྲི་ཆབ། ཞལ་ཟས། རོལ་མོ་ལ་སོགས་པ་འདོད་ཡོན་ལྔའི་མཆོད་རྫས་བསམ་གྱིས་མི་ཁྱབ་སྟེ། ཕྱི་ནང་གསང་གསུམ་གྱི་མཆོད་པ་བསམ་གྱིས་མི་ཁྱབ་པ། ལྷ་དང་མིའི་མཆོད་པས་ས་དང་བར་སྣང་ཐམས་ཅད་གང་བར་བྱས་པའོ། །ཡོན་གྱི་ཁྱད་པར་གྱི་རྣམ་གྲངས་ནི། གོས་དར་སྣ་ལྔའི་ཡུག་གིས་བར་སྣང་གང་བ་དང༌། གྱི་ལིང་རྟ་མཆོག་དང༌། སྟོབས་ལྡན་གྱི་གླང་པོ་ལ་སོགས་ཏེ་རྐང་བཞིའི་ཚོགས་ཀྱིས་ས་གཞི་ཐམས་ཅད་ཁྱབ་པར་བྱས་ཤིང༌། གཞན་ཡང་བཅུད་ཀྱིས་གང་བའི་གན་དཀར་དང༌། གསེར་གཡུ་དང་གོ་ཁྲབ་དང༌། ཇ་སིག་དང་སྣམ་ཕྲུག་ལ་སོགས་ཏེ་སུམ་ཅུ་རྩ་གསུམ་གྱི་ལྷའི་དབང་པོའི་དཔལ་འབྱོར་ལ་འགྲན་པ་ལྟར་སྤུངས་ཏེ།༑ སོ་སོའི་འདོད་པ་ཚིམ་པར་བྱས་སོ། །རིག་བྱེད་མཁན་པོ་ཡི་གེའི་འདུ་བྱེད་སྒྱུར་བ་རྣམས་ཀྱང༌། དགའ་བ་དང་སྤྲོ་བ་དཔག་ཏུ་མེད་པའི་ཡིད་ཐོབ་ནས། དགྱེས་པའི་འཛུམ་མདངས་དཔག་ཏུ་མེད་པའི་ངང་ནས། ཉིན་མཚན་གཡེལ་བ་མེད་པར་རྗེ་འདི་ཉིད་ཀྱི་ཆེ་བའི་ཡོན་ཏན་འབའ་ཞིག་བརྗོད་པ་ལ་བརྩོན་ཞིང༌། མི་བརྗེད་པའི་དད་པ་ཐོབ་སྟེ་འདི་ཕྱིའི་དོན་ཀུན་གྲུབ་པར་གྱུར་ཏོ། །དེ་ལྟར་ལེགས་པར་བཞེངས་པའི་རྒྱལ་བའི་གསུང་རབ་རིན་པོ་ཆེ་འདིའི་ཕྱིར་དུ་ལོངས་སྤྱོད་ཀྱི་རྒྱུ་དངོས་སོང་བ། ལུས་པོ་བསྐོལ་བ།༑ ཞལ་བཀོད་དོ་དམ་བྱས་པ། ཐ་མ་ཡང༌།

ཆུ་ལེན་ཐལ་འཕྱག་ལ་སོགས་ཏེ་མདོར་ན་འདིའི་ཕྱིར་དུ་གོམ་པ་དོར་བ་དང༌། རྗེས་སུ་ཡི་རང་བགྱིས་པ་ཐམས་ཅད་ངན་སོང་གི་འཇིགས་པ་ལས་མྱུར་བར་གྲོལ་ནས། མངོན་མཐོ་དང་ངེས་ལེགས་ཀྱི་འབྲས་བུ་ཐོབ་པ་ལ་ཐེ་ཚོམ་མེད་པས། དལ་འབྱོར་དོན་ཡོད་པར་བྱས་ཤིང་ལོངས་སྤྱོད་རྣམས་ཀྱི་སྙིང་པོ་ལོན་པ་ཡིན་ནོ། །དེ་ལྟ་བུའི་ལྷག་བསམ་རྣམ་པར་དག་པའི་སྒོ་ནས། བརྩོན་འགྲུས་ཚད་མེད་པའི་བརྟུལ་ཞུགས་ཀྱིས་བསྟན་པའི་བྱ་བ་རླབས་པོ་ཆེ་འཕྲལ་འཕྲལ་ཉིད་དུ་གྲུབ་པར་མཛད་པའི་བདག་ཉིད་ཆེན་པོ་ཀུན་དགའ་རིན་ཆེན་དཔལ་བཟང་པོ་འདི་ཉིད་ཀྱིས་རྒྱལ་བའི་བཀའ་འགྱུར་རིན་པོ་ཆེ་བཞེངས་པའི་དགོངས་པ་ནི་མཐར་ཕྱིན། འབྲི་གུང་བྱང་ཆུབ་ཀྱི་གླིང་དུ་བཤད་སྒྲུབ་ཀྱི་སྙིང་པོ་ལེན་པའི་དགེ་འདུན་གྱི་ཚོགས་པ་ནི་ཡིད་བཞིན་གྱི་རྒྱ་མཚོ་བཞིན་དུ་དར་ཞིང་རྒྱས་ཏེ་བརྒྱ་ཕྲག་རེ་རེ་དང་གཉིས་གཉིས་ཀྱིས་གང་བ་དང་བྲི་བ་ནི་མི་མངོན། སོ་སོའི་ཡོངས་འཛིན་ཆེན་པོ་རྣམས་ཀྱིས་ཕྱོགས་མཐའ་དག་ཏུ་དགེ་འདུན་གྱི་བྱ་བའི་འཁོར་ལོ་རིན་པོ་ཆེ་རྣམ་པ་གསུམ་གྱིས་དུས་འདའ་བར་བྱེད་པའི་དགོངས་པ་ནི་སྒྲུབ། འཇིག་རྟེན་གསུམ་གྱི་མགོན་པོ་ནས་དེང་སང་གི་བར་དུ། བྱེ་བྲག་གི་གདུལ་བྱར་གྱུར་པ་འདན་ཡུལ་སོགས་ནས་རྗེ་ཉིད་ལ་མི་ཕྱེད་པའི་དད་པ་བརྟན་པོ་ཐོབ་ཅིང༌། ཡོན་ཏན་དུ་མའི་ཁུར་གྱིས་ལྗི་བའི་བཤེས་གཉེན་ཆེན་པོ་པུཎྱ་ས་མུ་དྲས་ཐོག་དྲངས་ཁམས་སྐྱོའི་བླ་མ་ཆེན་པོ་ཁུ་དབོན་རྣམས་དང༌། བཀྲ་ཤིས་སྒང་བའི་བླ་མ་ཆེན་པོ་ཁུ་དབོན་དང༌། འཇའ་མོ་དབོན་པོ་དང་བཅས་པའི་ཆེ་དགུ་རྣམས་ཀྱིས་ཕྲིན་ལས་ཀྱི་རྩ་བ་བཟུང་སྟེ། འབུལ་དཔོན་རྣམས་ལ་རིམ་པ་བཞིན་དུ། རྟ་དང་དྲེའུ་དང་གསེར་དངུལ་ལ་སོགས་པ་ལོངས་སྤྱོད་རྣམས་ཀྱི་འབུལ་བ་རྒྱུན་མི་འཆད་ཅིང༌། ཁྱད་པར་རྒྱ་ནག་ནས་གོང་མ་རྒྱལ་པོའི་འབུལ་ཆ་རྣམས་ཀྱང་ཇེ་བཟང་ཇེ་བཟང་དུ་གྱུར་ཅིང༌། འབུལ་དཔོན་རྣམས་ཀྱིས་ཀྱང་ཇི་ལྟ་བ་བཞིན་ཕྱག་ཏུ་འབྱོར།

མངའ་རིས་སྐོར་གསུམ་ནས་ཀྱང༌། གུ་གེའི་རྒྱལ་པོ་སོགས་སོ་སོའི་ས་སྐྱོང་གི་རྒྱལ་པོ་ཆེ་ཆུང༌། དགོན་སྡེའི་བླ་མ་གྲྭ་བུ་སློབ་དང་བཅས་པ་རྣམས་ཀྱིས་ཀྱང་སོ་སོ་ནས་འབུལ་བའི་བྱེ་བྲག་གྲངས་ལས་འདས་པ་རྣམས་དང༌། དབུས་གཙང་གི་ཆེ་དགུ་ཕལ་ཆེར་གྱིས་རྗེ་བཙུན་འདིའི་ཞབས་པད་ལ། སྤྱི་གཙུག་གི་ནོར་བུས་གཏུགས་ཏེ། ལྷ་དང་བཅས་པའི་འཇིག་རྟེན་ན་འགྲན་ཟླ་དང་བྲལ་ཞིང་རྒྱལ་བའི་རྒྱལ་ཚབ་ཏུ་གྱུར་པས། དེ་དག་གི་ཕུལ་བའི་ལོངས་སྤྱོད་རྣམས་ཆུད་མི་ཟ་བ་དང༌། འགྲོ་ཀུན་རྣམ་གྲོལ་གྱི་ལམ་ལ་འགོད་པའི་ཕྱིར། ཟབ་པ་དང་རྒྱ་ཆེ་བའི་རྒྱལ་བའི་བཀའ་དྲི་མ་མེད་པ་རྣམས་ཀྱི་དགོངས་པ་ཕྱིན་ཅི་མ་ལོག་པ་གསལ་བར་སྟོན་པར་བྱེད་པའི་བསྟན་བཅོས། རྒྱ་གར་གྱི་པཎ་གྲུབ་ཚད་ལྡན་རྣམས་ཀྱི་མཛད་པ། ལོ་པཎ་ཆེན་པོ་རྣམས་ཀྱིས་ཇི་ལྟར་བསྒྱུར་བའི་གསུང་རབ་བསྟན་འགྱུར་རིན་པོ་ཆེ་འདི་ཉིད། རྒྱལ་བའི་བཀའ་དྲི་མ་མེད་པའི་གྲུ་བོ་ཆེ་ལ་བརྟེན་ནས། འགྲོ་ཀུན་ཐར་པའི་གླིང་དུ་བགྲོད་པར་མཛད་པའི་དེད་དཔོན་ནམ། ཤེས་བྱའི་གནས་ཐམས་ཅད་མངོན་སུམ་དུ་བལྟ་བར་བྱེད་པའི་མིག་དང་མཚུངས་པར་གཟིགས་ནས། འདི་དག་འབྲུ་དག་པ་གླེགས་བམ་དཀར་པོའི་ཕྲེང་བར་སྤེལ་བ། སྔོན་ཆད་བོད་འདིར་མང་ཞིག་བྱུང་འདུག་ནའང༌། གླེགས་བམ་སྔོན་པོའི་ངོས་ལ། རིན་པོ་ཆེའི་ཡིག་འབྲུས་བཀོད་པ་མི་འདུག་པས།༑ ཉིད་ཀྱིས་རྒྱལ་བ་སྲས་དང་བཅས་པ་ལ་སྔོན་ཆད་མ་བྱུང་བའི་བཀུར་སྟི་ཆེན་པོས་མཉེས་པར་བྱ་བ་དང༌། རྒྱལ་བའི་བསྟན་པ་རིན་པོ་ཆེ་ལ་བྱ་བ་རླབས་པོ་ཆེ་མཛད་པའི་སྒོ་ནས། མཐའ་ཡས་པའི་སྐྱེ་དགུའི་འགྲོ་བ་རྣམས་འཁོར་བའི་སྡུག་བསྔལ་ཆེན་པོ་ལས་སྐྱོབ་པའི་སླད་དུ། རྒྱུ་རིན་པོ་ཆེ་ལས་གྲུབ་པའི་ཐུགས་དམ་བསྟན་འགྱུར། བཀའ་བརྒྱུད་གོང་མའི་བཀའ་འབུམ་གཏོས་ཆེ་བ་དང་བཅས་པ། གླེགས་བམ་སྔོན་པོའི་ཕྲེང་བ་བསྟན་པའི་མཛེས་རྒྱན་འདི་སྤེལ་བར་བཞེད་ནས། ཐོག་མར་མ་ཕྱི་འཛམ་གླིང་ཆོས་ཀྱི་རྒྱལ་པོའི་ཐུགས་དམ་བསྟན་འགྱུར་ལས་ཞུས་ཤིང༌།

ཅུང་ཟད་ཁ་འཐོར། ལཉྫ་འབའ་འབྲུ་རྣམས་ལེགས་པར་བསྡུས་ཏེ་ཚང་བར་མཛད་ནས། སྡེ་ཚན་སོ་སོའི་བཞུགས་ཚུལ་གོ་རིམ་རྣམས་མཁས་ཤིང་གྲུབ་པ་བརྙེས་པ་རྣམས་ཀྱི་བཞེད་པའི་དཀར་ཆག་གཞིར་བཞག་སྟེ། འཕན་ཡུལ་དང་ཞོགས་སུ་སྐྱེས་པའི་རིག་པའི་འབྱུང་གནས་ཀྱི་བྲིས་མཁན་མཁས་པའི་ཚོགས་རྣམས་བསྡུས་ཏེ། གཟའ་སྐར་ཕུན་སུམ་ཚོགས་པ་ལ། དབུ་འཛུགས་པར་མཛད་དེ། ལོ་བཞིའི་ནང་དུ་གྲུབ་ཅིང༌། གསུང་རབ་ཀྱི་དོན་ལ་ལེགས་པར་སྦྱངས་ཤིང༌། སྒྲ་དང་ཚད་མའི་དཔལ་འབྱོར་དུ་མས་ཕྱུག་པ། འབྲི་གུང་བྱང་ཆུབ་གླིང་ན་བཞུགས་པའི་སྐྱེས་བུ་ཆེན་པོ་དུ་མས་ཞུས་ཅིང་དག་པར་མཛད་དོ། །སྔར་གྱི་མ་ཕྱིའི་པོ་ཏི་གཉིས་གཉིས་དྲིལ་བའི་པོ་ཏི་བརྒྱ་དང་བརྒྱད་དུ་ལེགས་པར་བསྒྲིགས་ནས་བཞུགས་སོ། །གསུང་རབ་རིན་པོ་ཆེ་འདི་ཉིད་ཡོངས་སུ་སྒྲུབ་པའི་ཕྱིར། བྱི་ལོའི་ཆོ་འཕྲུལ་རྟའི་ཟླ་བ་ལ། སྙུག་གུ་འཛུགས་པར་བརྩམས་པའི་དུས་ཀྱི་ཚེ། ས་ཕྱོགས་འདིའི་ས་ཆུ་ཐམས་ཅད་དྲོས་ཏེ། དབྱར་ཀྱི་དུས་བཞིན་དུ་གྱུར་ནས་རི་དང་ཀླུངས་ཀྱི་རྩྭ་ཐམས་ཅད་སྔོ་ཞིང༌། ཤིང་གི་ལོ་འདབ་ཐམས་ཅད་ཀྱང་རྒྱས་པ་དང༌། མེ་ཏོག་ཐམས་ཅད་ཀྱང་འབུས་ཏེ། ངོ་མཚར་བའི་ལྟས་ཁྱད་པར་ཅན་བྱུང་བ་ལ། ཡི་གེའི་འདུ་བྱེད་སྒྱུར་བའི་རིག་བྱེད་མཁན་པོ་རྣམས་བདེན་བརྫུན་གྱི་ཐེ་ཚོམ་དུ་གྱུར་ནས། ལེགས་པར་བརྟགས་པས་བདེན་པའི་ངེས་པ་རྙེད་པའི་ཚེ།༑ རྗེ་ཉིད་ལ་དད་པ་དང་མོས་པའི་རྩ་བ་ཚུགས་ནས་ཉིན་མཚན་གཡེལ་བ་མེད་པར་བརྩོན་འགྲུས་ཀྱི་གོ་ཆ་བགོས་ཏེ་རིང་པོར་མ་ཐོགས་པར་ལེགས་པར་གྲུབ་པ་ཡིན་ནོ། །དེ་ནས་གཟའ་སྐར་དུས་བཟང་འཛོམས་པ་ལ། སྔགས་འཆང་གྲུབ་པ་བརྙེས་པའི་སྐྱེས་ཆེན་དུ་མ་དང་བཅས་ཏེ། རྗེ་བཙུན་ཉིད་ཀྱི་རབ་ཏུ་གནས་པ་རྒྱ་ཆེན་པོ་མཛད་དེ།༑ གླེགས་ཤིང་གླེགས་ཐག་ན་བཟའི་ཚོགས་དང་བཅས་ཏེ་རིན་པོ་ཆེའི་ཁྲི་ལ་བཞུགས་སུ་གསོལ་ནས་མཆོད་པ་རྒྱ་ཆེན་པོ་རྒྱུན་མི་འཆད་པར་བཞུགས་པའོ། །དེ་ལྟར་ལེགས་པར་གྲུབ་པའི་དགའ་སྟོན་རྒྱ་ཆེན་པོ་མཛད་པའི་ཚུལ་ནི།

རྗེ་བཙུན་ཀུན་དགའི་ཉི་མ་གྲལ་གྱི་དབུ་ལ་བཞུགས་ཏེ། ཡོན་ཏན་ཁུར་གྱི་ལྕི་བའི་ཆེ་བགྲེས་ཀྱིས་ཐོག་དྲངས་པའི་དགེ་འདུན་རྣམས་ཀྱི་གཡས་གྲལ་མཛད། རིག་བྱེད་མཁས་པའི་རྒྱལ་པོ་ཏོག་དཀར་བས་ཐོག་དྲངས། བྲིས་མཁན་རྣམས་ཀྱི་གཡོན་གྲལ་མཛད་དེ། རོ་བརྒྱ་ལྡན་པའི་ཟས་སྣ་བརྒྱ་ཕྲག་དུ་མས་བཀུར་སྟིའི་ཁྲི་ལ་བླངས་ཏེ་ཡོན་གྱིས་ཁྱད་པར་ནི། བར་སྣང་ཐམས་ཅད་གོས་དར་གྱིས་གང་བ་དང༌། ས་གཞིའི་ངོས་ཐམས་ཅད་གསེར་གཡུ་དང༌། དངུལ་ཟངས་དང༌། གོ་ཁྲབ་དང༌། རྟ་དང་ནོར་གྱིས་བཀང་བ་ལ་སོགས་ཏེ་དཔལ་འབྱོར་ཕུན་སུམ་ཚོགས་པས་ཤིན་ཏུ་ཚིམ་པར་བྱས་ཏེ།༑ བཀྲ་ཤིས་པའི་མེ་ཏོག་འཐོར་བའི་དུས་ཀྱི་ཚེ། མེ་ཏོག་གི་ཆར་དང༌། འཇའ་འོད་ཀྱི་གུར་ལ་སོགས་པ་ངོ་མཚར་བའི་ལྟས་ཁྱད་པར་ཅན་གྱིས་ས་དང་བར་སྣང་ཐམས་ཅད་གང་བའི་ཚེ། རིག་བྱེད་མཁན་པོ་རྣམས་ནི། ངོ་མཚར་དད་པའི་སྤུ་ལོང་གཡོས་ཏེ། འདི་རྨི་ལམ་ཡིན་ནམ། མངོན་སུམ་ཡིན། རྨི་ལམ་ཡིན་ན་གཉིད་མ་སད་ན་དགའ་བ་ལ་ཟེར་ཞིང༌། དད་པ་དང་གུས་པ་རྒྱ་ཆེན་པོའི་སྒོ་ནས། ཞབས་སྤྱི་བོར་བླངས་ཏེ། གང་ཡོད་ཀྱི་ལོངས་སྤྱོད་ཀྱི་ཐོག་ནས། འབུལ་བས་མཉེས་པར་བྱས་ནས།༑ རང་རང་གི་གནས་སུ་ཕྱིན་ཏེ་རྗེ་ཉིད་ལ་གསོལ་བ་འདེབས་པ་ལ་བརྩོན་པར་གྱུར་པ་ཡིན་ནོ། །གསུང་རབ་འདིའི་ཕྱིར་དུ་རྒྱུ་དངོས་ཚུལ་ཅུང་ཟད་ཙམ་སྨོས་ན། གན་གོས་རྒྱུ་བཟང་ལ་ཁ་དོག་མཛེས་པ་བརྒྱ་ཕྲག་དུ་མ་དང༌། གསེར་དངུལ་ཞོ་གྲངས་སྟོང་ཕྲག་དུ་མ་དང༌། དཀར་སྤྱད་ལ་སོགས་པ་ཁྱད་ནོར་བསམ་གྱིས་མི་ཁྱབ་པ་དང༌། རྟ་མཆོག་བཟང་པོ་དང་དྲེའུ་སྟོབས་ལྡན་བཞི་བརྒྱའི་ཚོགས་དང༌། མཛོ་དང་མཛོ་མོའི་ཚོགས་ལ་སོགས་སྟེ་རྐང་འགྲོ་གྲངས་ལས་འདས་པ་དང༌། དཀར་སྤྱད་ལ་སོགས་པ་ཁྱད་ནོར་བསམ་གྱིས་མི་ཁྱབ་པ་དང༌། རྟ་མཆོག་བཟང་པོ་དང་དྲེའུ་སྟོབས་ལྡན་བཞི་བརྒྱའི་ཚོགས་དང༌། མཛོ་དང་མཛོ་མོའི་ཚོགས་ལ་སོགས་ཏེ་རྐང་འགྲོ་གྲངས་ལས་འདས་པ་དང༌།༑ གཞན་ཡང་ཇ་སིག་དང་གོ་ཁྲབ་དང༌།

དོས་མགོ་ལ་སོགས་ཏེ་རེ་རེའི་མིང་ནས་བརྗོད་པར་མི་ནུས་སོ། །འདི་ཐམས་ཅད་ཀྱི་ཞལ་ཏ་བཀོད་པའི་ཁྱད་པར་དང༌། ཐུགས་ཁུར་ཐམས་ཅད་མཐིལ་དུ་བླངས་ནས་ཞབས་འབྲིང་བསྒྲུབ་པར་བྱེད་པའི་སྐྱེས་བུ་ནི། སྔོན་རྒྱལ་བ་འབྲི་གུང་པའི་བསྟན་པ་འཛིན་པའི་ཕྱིར་བོས་པའི་མགྲོན་བཞིར་གྲགས་པའི་ཡ་གྱལ། རྭ་སྒྲེང་མཐུ་ཆེན་ཞེས་བྱ་བའི་གདུང་རིགས། སྔོན་ནས་སྨོན་ལམ་དཔག་ཏུ་མེད་པས་མཚམས་སྦྱར་བ་ལས་བྱུང་བའི་རྗེ་ཉིད་ཀྱི་ཐུགས་ལས་འཁྲུངས་པའི་སྲས། དཔའ་ཞིང་བརྟུལ་ཕོད་པའི་བློ་གྲོས་མཆོག་དང་ལྡན་པ། མི་དབང་མགོན་པོ་རྒྱལ་མཚན་ཞེས་བྱ་བས་གུས་པའི་བསམ་སྦྱོར་དང་ལྡན་པས་བསྒྲུབས་པའོ། །དེ་ལྟར་བསྒྲུབས་པའི་བསྟན་འགྱུར་རིན་པོ་ཆེ་འདི་ཉིད་འགྲོ་བའི་དོན་དུ་བཞུགས་པའི་གནས་ནི་རྒྱལ་བས་བསྔགས་པའི་འཛམ་གླིང་རྡོ་རྗེ་གདན་གྱི་བྱང་ཕྱོགས། རྒྱལ་བ་གཉིས་པ་འཇིག་རྟེན་གསུམ་གྱི་མགོན་པོས། ཞབས་ཀྱིས་བཅགས་ཤིང་བྱིན་གྱིས་བརླབས་པའི་ས། དྲང་སྲོང་འཕགས་པ་བསམ་གཏན་སྒོམ་པའི་དབེན་གནས། སྒོ་མང་གསེར་གྱི་མཆོད་སྡོང་འགྱིངས་པའི་ཞོལ་ཁང༌། རྒྱལ་དབང་ཀུན་དགའ་རིན་ཆེན་དཔལ་བཟང་པོས། རྒྱུན་དུ་ཆོས་འཁོར་རིམ་པར་བསྐོར་བའི་གནས་ཆེན། དད་འདུས་ཀྱི་སྐལ་ལྡན་རྣམས་འདུ་བའི་ཞིང་མཆོག ལེགས་བཤད་ཀྱི་སྒྲ་དབྱངས་སྒྲོག་པའི་ཕོ་བྲང༌། ལྗོན་ཤིང་དང༌། མེ་ཏོག་དང༌། ནེའུ་སྔོན་པོས་མཛེས་པར་བརྒྱན་པའི་སྟེང༌། ལྷ་ཕྲུག་གཞོན་ནུའི་ཚོགས་ཀྱི་མེ་ཏོག་འཐོར་བའི་ཞིང་ས་མཚེའུ་ཁ་བདེ་ལྡན་གྱི་གཙུག་ལག་ཁང་ཆེན་དུ། རྗེ་བཙུན་ཉིད་ཀྱི་སྔོན་དུ་བཞེངས་པའི་རྒྱལ་བའི་བཀའ་འགྱུར་རིན་པོ་ཆེ་དང༌། ཐུགས་དམ་རྟེན་གསུམ་ངོ་མཚར་མང་པོ་གྲུབ་པའང་བཞུགས་པ་དང༌། ཁྱད་པར་ཕྱོགས་འདིར་སྔོན་ཆད་མ་བྱུང་བའི་གསུང་རབ་རྒྱུ་རིན་པོ་ཆེ་ལས་བཞེངས་པའི་བསྟན་འགྱུར་རིན་པོ་ཆེ་འཛམ་གླིང་མཛེས་པའི་རྒྱན་དུ་གྱུར་པ་འདི་རྣམས། ཕྱོགས་བཅུའི་ཡིད་བཞིན་གྱི་ནོར་བུ་མ་ལུས་པ་ཞིང་འདིར་བསྡུས་ཏེ།

གཅིག་ཏུ་སྤུངས་པ་བཞིན་དུ་གྱུར་ཏེ། འགྲོ་བ་མ་ལུས་པའི་བསོད་ནམས་ཀྱི་ཚོགས་གསོག་པའི་ཞིང་དུ། མཚེའུ་ཁ་བདེ་ལྡན་གྱི་གཙུག་ལག་ཁང་དུ། ཕྱི་ནང་གསང་གསུམ་གྱི་མཆོད་པ་རྒྱ་ཆེན་པོ་དང་བཅས་ཏེ་བཞུགས་པ་ཡིན་ནོ། །དེ་ལྟར་དཀའ་བ་དཔག་ཏུ་མེད་པའི་སྒོ་ནས་སྦྱོར་དངོས་རྗེས་གསུམ་ཚང་བར་བསྒྲུབས་པའི་བསྟན་འགྱུར་རིན་པོ་ཆེ་འདི་ཉིད་ཀྱི་ཕྱིར། རྒྱུ་ལུས་བཀོལ་བ་དང༌། ཟས་ནོར་ལོངས་སྤྱོད་ཀྱི་འབྲེལ་པ་ཐོགས་པ་ལ་སོགས་ཏེ། མདོར་ན་མཐོང་ཐོས་དྲན་རེག་ཡི་རང་བགྱིས་པ་ཡན་ཆད། འཁོར་བའི་སྡུག་བསྔལ་གྱི་འཇིགས་པ་ཆེན་པོ་ལས་སྒྲོལ་ཏེ། ཐར་པའི་ལམ་སྣ་ཟིན་པར་ཐེ་ཚོམ་མེད་པར་འབྲེལ་ཚད་དོན་དང་ལྡན་པར་མཛད་པ་འདི་ཡང༌། རྗེ་བཙུན་འདི་ཉིད་ཀྱི་ཐུགས་རྗེ་ཚད་མེད་པའི་སྟོབས་ཀྱིས་འབྲེལ་ཚད་ཚོགས་བསགས་སྒྲིབ་སྦྱོང་གི་ལམ་ལ་བཀོད་པའི་རྣམ་པར་ཐར་པའོ། །དེ་ལྟར་སྔོན་ཆད་བཞེངས་པའི་གསུང་རབ་རྣམས་ལས་ཁྱད་པར་དུ་གྱུར་པ། རྒྱ་གར་གྱི་པཎ་ཆེན་གྲུབ་ཐོབ་ཚད་ལྡན་རྣམས་ཀྱིས། རྒྱལ་བའི་བཀའ་སྔ་ཕྱི་བར་གསུམ་གྱི་དགོངས་འགྲེལ་གྱི་བསྟན་བཅོས་རྒྱུ་རིན་པོ་ཆེ་ལས་གྲུབ་པ་གླེགས་བམ་སྔོན་པོའི་ཕྲེང་བར་སྤེལ་བ་ལ་ནག་ཕྱོགས་བདུད་ཀྱི་བར་ཆད་ཀྱི་ལྷོངས་ཚད་དཔག་ཏུ་མེད་པ་གཡོས་ཏེ། དུས་འཁྲུགས་ཆེན་པོ་ལངས་ནས་འགལ་རྐྱེན་གྱི་རྣམ་པ་ཅི་བྱུང་ཡང༌། རྗེ་བཙུན་ཉིད་ཀྱིས་བདུད་ཚོགས་ཐམས་ཅད་ཟིལ་གྱིས་གནོན་པ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་སྟེ།༑ གསུང་རབ་ཀྱི་མཐར་འདོན་མཛད་པས། བར་ཆད་བདུད་ཀྱི་དགྲ་ལས་རྒྱལ་ཏེ། བསྟན་འགྱུར་རིན་པོ་ཆེ་མཐར་ཕྱིན་དུ་གྲུབ་པ་ལ། རང་གཞན་ཐམས་ཅད་ཡ་མཚན་དུ་གྱུར་ནས། རྗེ་བཙུན་རྒྱལ་དབང་འདི་ཉིད་ལ། ལྷ་དང་བཅས་པའི་འཇིག་རྟེན་ཐམས་ཅད་མཆོད་ཅིང་བསྟོད་པར་བྱེད་པ་ཡིན་ནོ། །དེ་དག་གི་དོན་འདིར་སྨྲས་པ། ཐར་འདོད་ཡོངས་ཀྱི་བླ་མེད་མགོན་གཅིག་པོ། །སྙིགས་དུས་རྒྱལ་བ་གཉིས་པ་འདི་ཉིད་ཀྱིས། །དད་བརྩོན་ལྡན་པའི་སྐལ་ལྡན་གདུལ་བྱ་ལ། །གང་འདུལ་གསུང་གི་བདུད་རྩིས་ཚིམ་པར་མཛད། །འདོད་ཆགས་ཅན་རྣམས་ཚུལ་ཁྲིམས་ལམ་ལ་བཀོད། །ཞེ་སྡང་ཅན་རྣམས་ནུས་པས་ཟིལ་གྱིས་གནན། །གཏི་མུག་ཅན་རྣམས་མ་རིག་གཉིད་ལས་བསླངས། །ང་རྒྱལ་ཅན་རྣམས་དྲེགས་པའི་རི་བོ་བསྙིལ། །ཕྲག་དོག་ཅན་རྣམས་མཉམ་ཉིད་དོན་ལ་བཀོད། །སེར་སྣ་ཅན་རྣམས་སྦྱིན་པའི་གཏེར་དང་སྤྲད། །རྟེན་འབྲེལ་ཐབས་ལ་མཁས་པའི་ཐུགས་རྗེ་ཡིས། །འབྲེལ་ཚད་དོན་དང་ལྡན་པའི་མཛད་པ་ལ། །ངོ་མཚར་མོས་པས་ཀུན་ལ་རྗེས་ཡི་རང༌། །ཚེ་འདིར་བྱང་ཆུབ་སྒྲུབ་པའི་སྐྱེས་བུ་རྣམས། །འབྲེལ་ཚད་དོན་ལྡན་འདི་ལ་གསོལ་བ་ཐོབ། །ཐར་པའི་ལམ་སྣ་ཟིན་པར་ཐེ་ཚོམ་མེད། །ཅེས་པ་འདི་ཡང༌།

རྗེ་ཉིད་ཀྱི་རྣམ་པར་ཐར་པ་འདི་ལྟ་བུ་ལ་མོས་པས། རྗེས་སུ་ཡི་རང་བས་ཚིགས་སུ་བཅད་པའོ། །རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས། རྒྱལ་བའི་བཀའ་བསྟན་འགྱུར་ལ་སོགས་ཏེ། སྐུ་གསུང་ཐུགས་ཀྱི་རྟེན་བཞེངས་པ་དང༌། དགེ་འདུན་གྱི་སྡེ་འཛུགས་པ་ལ་སོགས་ཏེ། རྒྱལ་བའི་བསྟན་པ་རིན་པོ་ཆེའི་བྱ་བ་རླབས་པོ་ཆེ་མཛད་པའི་ལེའུ་སྟེ་དྲུག་པའོ།། ༈ །།རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་དེ་ཉིད་ཀྱི་མཛད་པ་བདུན་པ་མཐུ་སྟོབས་བསམ་གྱིས་མི་ཁྱབ་པའི་སྟོབས་ཀྱིས་བསྟན་དགྲ་མ་རུངས་པ་ཐམས་ཅད་ཚར་བཅད་དེ་བདུད་དཔུང་གི་གཡུལ་ལས་རྒྱལ་བའི་མཛད་པ་བསྟན་པ་ནི།༑ བར་སྐབས་ཞིག་ནས་སྐྱེ་དགུ་རྣམས་སྐལ་བ་དམན་པའི་དབང་གིས་རྒྱལ་ཁམས་སུ་འཁྲུགས་པ་ཆེན་པོ་ལངས་པའི་གཞི་རྐྱེན་ནི། ཡར་ཀླུངས་སྣེ་གདོང་པ་དང་རིན་སྤུངས་པ་མ་འདུམ་པའི་དབང་གིས་བྱི་བའི་ལོ་ལ་སྡེ་གཟར་ཆེན་པོ་ལངས་པས་སྐྱེ་བོ་མང་པོ་དག་སྡུག་བསྔལ་བར་བྱས་ཏེ། དེའི་དུས་སྣེ་གདོང་པ་ཅུང་ཟད་སྤངས་མཐོ་བ་ལྟར་སྣང་བའི་ཐུགས་རྒྱལ་གྱི་སྙེམས་པས། རྒྱལ་ཁམས་ཐམས་ཅད་མངའ་འབངས་སུ་བཅུག་པ་དང༌། ཁྱད་པར་འབྲི་གདན་གྱི་དམ་ཚིག་གཉན་པོ་ལ་ཡང་འགོམ་ནས་ཐུབ་ཚོད་ཆེན་པོས་ཉེས་པ་ཡོད་མེད་ཀྱི་བརྟག་གཞིག་མེད་པར། འབྲི་གུང་པའི་སྡེ་ལ་འཕྲལ་དུ་ཚ་རྔམ་ཆེན་པོས་དཔུང་གི་ཚོགས་འཇིགས་འཇིགས་ལྟར་སྣང་བ་བཀོད་ནས་འཇུན་སྡུར་ལ་ཞུགས་སོ། །དེའི་ཚེ་ཡང༌། རིན་པོ་ཆེ་འདི་ཉིད་ཐུགས་འཁྲུགས་པ་མེད་ཅིང༌། ཅུང་ཟད་བརྟག་གཞིག་གི་ལམ་ལ་འཇུག་པའི་དགོངས་པས།༑ རང་གི་མངའ་འོག་གང་ཡོད་ཀྱི་རང་སྲུང་ཙམ་དུ་བསྡུ་བར་མཛད་དེ། དབུ་རུ་ཀ་ཚལ་གྱི་གཙུག་ལག་ཁང་དུ་ཕེབས་ནས། ལུགས་གཉིས་ཀྱི་སྒོ་ནས་འབྲི་གདན་འབྲེལ་ཆགས་ཚུལ་ནས། ད་ལྟ་ཡང་ཉེས་པའི་ཞད་མེད་པའི་རྣམ་བཞག་རྣམས་གསུང་དྲང་པོའི་གནང་བ་བསྟན་ནས།

བརྡ་ལེགས་པར་འབྱོར་བར་བྱས་ཀྱང༌། ད་རེས་ཀྱི་དཔུང་འགྱེས་བདེ་བ་ཙམ་ལས་གཞན་པའི་བརྩི་བཞག་མེད་པར་བྱས་སོ། །དེའི་དུས་སུ་སྔ་ཐུན་གྲོལ་ནས་ཉི་མ་ཕྱེད་ལ་ཉེ་བ་ན། ཀ་ཚལ་གཙུག་ལག་ཁང་གི་ནམ་མཁའ་ལ་འཇའ་འོད་ཀྱི་དཀྱིལ་ན་ཐུགས་རྗེ་ཆེན་པོ་བཅུ་གཅིག་ཞལ། ཕྱག་སྟོང་སྤྱན་སྟོང་གི་སྐུ་ཤིན་ཏུ་གསལ་བ་གཅིག་ཞལ་གཟིགས་བྱུང་བས། གསོལ་བ་བཏབ་ཏེ་དངོས་གྲུབ་བླངས་སོ། །དེ་ནས་བཟུང་སྟེ། བདག་པས་གཞན་གཅེས་པའི་སྙིང་རྗེ་བཅོས་མ་མ་ཡིན་པ་ཐུགས་ལ་འཁྲུངས་སོ། །དེ་ནས་རྗེ་བཙུན་རིན་པོ་ཆེ་སླར་ཡང་མཚེའུ་ཁར་ཕེབས་ནས།༑ དམིགས་པ་མེད་པའི་ཐུགས་རྗེ་ཆེན་པོའི་ངང་ནས། རིག་བྱེད་པ་རྣམས་བསྡུས་ནས་ཐུགས་དམ་བསྟན་འགྱུར་རིན་པོ་ཆེ་མཐར་འདོན་པའི་དགོངས་པ་མཛད་དོ། །དེའི་དུས་སུ་ཡར་ཀླུངས་པའི་གསེར་ཡིག་པ་རྣམས་ཀྱི་མི་རིགས་པའི་གཏམ་མང་པོ་བཏང་བ། ངེད་རང་གི་དྲུང་འཁོར་རྣམས་ཀྱི་ཐོས་པས། ཞེ་སྡང་ཏེ་གསེར་ཡིག་པ་གསོད་པའི་གྲོས་བྱས་པ་རྗེ་ཉིད་ཀྱིས་གསན་ཏེ། ཐུགས་བརྩེ་བ་ཆེན་པོས་མི་འཇིགས་པའི་སྣང་བ་གནང་ནས་རང་གནས་སུ་བདེ་བར་ཕྱིན་པར་མཛད་དོ།༑ །༑དེ་གའི་འཕྲལ་དུ་སྙུག་གུ་བཙུགས་པས། བློ་ཆུང་རྣམས་ནི། སྣེ་གདོང་པའི་གསེར་ཡིག་པའི་རྒྱབ། དམག་དཔུང་གི་མནན་ནས་ཡོང་རྒྱུར་འདུག་པས། ཆོས་རྗེའི་ཐུགས་དམ་བསྟན་འགྱུར་རང་ཅི་འདྲ་ཡོང་ཞེས་མ་རངས་པའི་ཚུལ་གྱིས་གླེང་བ་ལ། རྗེ་ཉིད་འོད་གསལ་འགྲོ་འོང་ཐམས་ཅད་དང་བྲལ་བ་མཉམ་ཉིད་ཆེན་པོའི་ཏིང་ངེ་འཛིན་ལ་མཉམ་པར་བཞག་པའི་དུས་ཤིག་ན། ཨ་ཕྱི་ཆོས་ཀྱི་སྒྲོན་མ། ཡུམ་མངའ་བདག་རྒྱལ་མོའི་ཚུལ་དུ་སྤྲུལ་ནས་བྱོན་བྱུང་བས། འབྲི་གདན་སྡེ་འཁྲུགས་ཆེན་པོ་བྱུང་དུས།༑ བདག་ཅག་རྣམས་ནི་ཅི་ལྟར་འགྱུར་ཞེས་ཞུས་པས། བློ་སྣ་མ་མང་དང༌། མི་སྐྱོན་ནོ་ཞེས་གསུང་གི་གནང་བ་བྱུང་ནས་ཐུགས་བརླིང་བར་མཛད་དོ། །གོང་དུ་བསྟན་པ་ལྟར་མཐར་ཕྱིན་ནས། དཔོན་ཡིག་རྣམས་རང་གནས་སུ་ཕྱིན་པའི་སྐབས་སུ།

སྣེ་གདོང་པའི་དཔུང་ཆེན་བཏེག་སྟེ། སྐྱིད་གཡོར་འཕན་གསུམ་གྱི་དམག་དཔོན་དགའ་ལྡན་པས་བྱས། དེ་བཞིན་དུ་ཡར་ལུངས་ལྷོ་བྱང་འོལ་ཁ་བ་དང་བཅས་པའི་དཔུང་ཆེན་རྣམས་དང༌། སྟག་ལུང་པ་དང་སྟག་རྩེ་བ་སོགས་སོ་སོ་ནས་དཔུང་གི་ཚོགས་ཆེན་པོ་བཤམས་ནས་ཐམས་ཅད་ཀྱང་དྲེགས་པའི་ཁུར་ཆེན་པོས་ནོན་ཏེ། ཤིན་ཏུ་རྔམ་ཞིང་ཤིན་ཏུ་འཇིགས་པའི་ཆ་ལུགས་ཅན། ཆར་མུན་ཆེན་པོ་འཐིབས་པ་ལྟར་ཉེ་བར་བཏུད་པར་གྱུར་ཏོ། །དུས་དེར་རྗེ་རིན་པོ་ཆེ་ཉིད་ནི་ཐུགས་འཁྲུགས་པ་མེད་པར་བྱམས་པ་ཆེན་པོའི་ཏིང་ངེ་འཛིན་ལ་བཞུགས་སོ། །བཀའ་གྲོས་ལ་དབང་བ་རྣམས་ཀྱི་ཐོག་དྲངས་ནས། ངེད་རང་གི་དཔུང་གང་ཡོད་རྣམས། དབུ་རུ་ཀ་ཚལ་དུ་བསུ་བ་ལྟར་བཀོད་ནས། གུང་དཀར་སྣེ་གདོང་པས་བཟུང་བ་ཡང་དེ་མ་ཐག་དུ་བླངས་ནས་སྙིང་སྟོབས་ཆེན་པོས་བརྒལ་ཞིང་བརྙས་ཐབས་ཀྱི་བློས་བསྒྱིངས་སོ། །དེའི་འཕྲལ་དུ་དགའ་ལྡན་པ་སྡེ་རིགས་དང་བཅས་པས་བྱང་གྲངས་ནས། ཐམས་ཅད་དཔུང་གི་རློམས་པ་ཆེན་པོས་མགོ་སྒྱུར་ཞིང་སེ་གོལ་གཏོགས་ཏེ། གོ་ཆ་སྲ་བ་རྣམས་ནི་རིམ་པ་མ་འཆོལ་བར་བགོས་ཤིང༌། སྐྱ་མི་དང་རྐང་ཐང་རྣམས་རང་རང་རྒྱན་དང་དར་ཆ་རོལ་མོའི་བྱེ་བྲག་རྣམས་ནི་བཀྲམ། མཚོན་ཆའི་བྱེ་བྲག་རྣམས་རྔམ་པའི་འདུག་སྟངས་ཀྱིས་ཐོགས་ཏེ། ཆར་སྤྲིན་ནག་པོའི་མུན་བསྲོས་པ་བཞིན་དུ་སའི་ཕྱོགས་ཐམས་ཅད་ཁྱབ་པར་བྱས་ནས། འབྲུག་སྒྲ་དྲག་པོ་དང་བཅས་པའི་སེར་བ་འབབ་པའམ། ནགས་ཚལ་ཆེན་པོ་མེས་ཚིག་པ་ལྟར་འཇིགས་སུ་རུང་བའི་སྒྲ་དྲག་པོ་དང་བཅས་ཏེ་ལྷགས་ནས།༑ གུང་དཀར་དང་ཀ་ཚལ་གྱི་ཕྱོགས་མཚམས་ཐམས་ཅད་འཁོར་མོར་བསྐོར་བའི་དུས་དེར་ཚུ་རོལ་གྱི་དཔང་རྣམས་ཉུང་ཡང༌། དཔའ་ཞུམ་པར་མ་གྱུར་པས། ཚན་པོ་ཆེའི་བརྟུལ་ཞུགས་དྲག་པོས་གཡུལ་བསྲེས་སོ། །ཕན་ཚུན་གཡུལ་བསྲེས་པར་གྱུར་པའི་ཚེ། ནམ་མཁའ་ལ་མཚོན་ཆའི་ཆར་བབ་པ་དང༌། མདའ་རྡོའི་བུ་ཡུག་འཚུབ་པ་དང༌།༑ ཁྲག་གི་དྲི་མས་ཕྱོགས་ཐམས་ཅད་དུ་ཁྱབ་པར་གྱུར་པ་དེ་གའི་མོད་ལ།

ཕྱོགས་མཚམས་ཀུན་རླུང་དམར་དྲག་པོ་ལངས་ནས། ས་དང་བར་སྣང་ཁ་སྦྱར་བ་ལྟ་བུའི་འཐོར་རླུང་རབ་ཏུ་གཏོར་བས་ཕ་རོལ་དཔུང་ཚོགས་ཐམས་ཅད་བྱེར་ཞིང་བྲོས་པར་གྱུར་ཏེ་ཕལ་ཆེར་གཡུལ་བསྲེས་པ་དེ་གའི་མོད་ལ་བསད་པར་གྱུར་ནས། མགོ་ལག་བཅད་པའི་ཕུང་པོ་ཆེན་པོ་དཔག་ཏུ་མེད་པ་སྤུངས་སོ། །འབྲི་གུང་པའི་དཔུང་གི་ཚོགས་ལ་ཉེས་པའི་སྐྱོན་གྱིས་མ་གོས་པར་རྨས་པ་ཙམ་ཡང་མེད་པར་གྱུར་ཏོ། །དེའི་ཞག་གཅིག་གི་གོང་རོལ་ཏུ་གྱུར་པའི་ཚེ། རྒྱལ་བའི་དབང་པོ་ཀུན་དགའ་རིན་ཆེན་གྱི་ཞལ་ནས་འདི་ལྟར་གསུངས་སྟེ། བདག་གིས་ཆོས་སྐྱོང་བསྒྲུབས་ཅིང་སྐུལ་བྱས་པས། དམ་རྫས་ཀྱི་བདུད་རྩི་ཁོལ་བ་དང༌། རྨི་ལྟས་ཀྱང་ཤིན་ཏུ་བཟང་བ་དང༌། ཁྱད་པར་དམག་དཔུང་གི་ཚོགས་དཔག་ཏུ་མེད་པས། ཕྱོགས་མཐའ་དག་ནས་གཙུབས་ནས་ཤིན་ཏུ་དཀའ་བའི་གནས་སྐབས་སུ། མཚེའུ་ཁའི་གཟིམས་ཆུང་འཕྱོང་རྩེ་ནང་མར་བཞུགས་པའི་ནངས་པར་ཐོ་རངས་ཀྱི་དུས་བསྟན་སྲུང་ཨ་ཕྱི་ཆོས་ཀྱི་སྒྲོན་མ་དེ་ཉིད། ཆིབས་པ་ཆུ་རྟ་སྔོ་ནག་ལ་བཅིབས་ཏེ། རྒྱན་ཐམས་ཅད་ཀྱིས་རབ་ཏུ་སྤྲས་པ། བྱ་རྒོད་ཀྱི་སློག་པ་གསོལ་ནས། རབ་ཏུ་རྔམ་པའི་སྟབས་ཀྱིས་ཆིབས་དྲག་ཏུ་བསྐྱོད་ཏེ།༑ མངོན་སུམ་དུ་མཇལ་ཞིང༌། འཁོར་མཁའ་འགྲོ་ཆོས་སྐྱོང་འབུམ་གྱིས་བསྐོར་ནས། དགྲ་ཕྱོགས་སུ་བྱོན་པ་མཐོང་བས། མི་མཐུན་པ་ཐམས་ཅད་ཚར་བཅད་དེ། རང་རེའི་བསྟན་པ་ཟླ་བ་གཟའ་ལས་རྒྱལ་བ་བཞིན་དུ་འགྱུར་བར་སྣང་ཡང༌། འཁྲུལ་པའི་དམག་དཔུང་མང་པོ་ཉེས་འགྲོ་བར་འདུག་པས། སྙིང་རེ་རྗེ་སྙིང་རེ་རྗེ་ན་ཨང་གསུངས་ཤིང་བསྔོ་བ་དང་སྨོན་ལམ་རྒྱ་ཆེན་པོ་ཡང་མཛད་དོ། །དེ་ནས་ཕྱོགས་ཀྱི་དམག་ཐམས་ཅད་དམག་བྱུས་ཉེས་པའི་སྡུག་བསྔལ་དྲག་པོ་དང་བཅས་ཏེ། སོ་སོའི་གནས་སུ་གྱེས་པར་གྱུར་པའོ། །དེས་ན་ནུས་པའི་དབང་ཕྱུག་ཆོས་ཀྱི་རྗེ་རིན་པོ་ཆེ་འདི་ཉིད། སློབ་དཔོན་པདྨའི་གསུང་གི་སྤྲུལ་པར་ལུང་བསྟན་པ་དང༌། ཁྱད་པར་རིག་འཛིན་པདྨ་གླིང་པས་གཏེར་ནས་བཏོན་པའི་ཨུ་རྒྱན་གྱི་ལུང་བསྟན་ལས།

ཞང་ཚན་འཁྲུགས་པས་དབུས་གཙང་སིལ་བུར་གཏོང་༔ མི་མཐུན་སྡེ་ལ་གནོད་པ་སྣ་ཚོགས་འབྱུང་༔ སྣང་མཛད་མི་གཡོ་རབ་ཏུ་བརྟན་པར་གནས༔ དེ་ནི་འབྲི་གུང་སྤྱན་མངའ་བཅུ་གསུམ་པ༔ ཞེས་པའི་ལུང་བསྟན་མངོན་སུམ་དུ་གྱུར་པ་ཡིན་ནོ། །དེ་ནས་བཟུང་སྟེ་ལོ་ཤས་ཀྱི་བར་ལ་གང་དུ་གཡུལ་ཆེན་པོ་བསྲེས་ཀྱང༌། ཕྱོགས་ཐམས་ཅད་ལས་རྒྱལ་བར་གྱུར་པ་ཡིན་ནོ། །དེས་ན་རྗེ་བཙུན་དམ་པ་འདི་ཉིད་ཀྱི་ཕྲིན་ལས་ཐམས་ཅད་བཀའ་སྲུང་རྣམས་ཀྱིས་རྩོལ་མེད་དུ་བསྒྲུབས་པ་ཡིན་ཏེ། རྗེ་ཉིད་ཀྱི་གསང་བའི་རྣམ་ཐར་ལས། དཔལ་མཉམ་མེད་ཨུ་རྒྱན་པདྨ་འབྱུང་གནས་ཀྱི་དྲག་པོའི་གནས་ཏི་སྒྲོ་བྲག་དཀར་མཁའ་འགྲོ་འདུ་བའི་ཚོགས་ཁང་ཆེན་མོར། བདག་གིས་གུ་རུ་མཚོ་སྐྱེས་རྡོ་རྗེའི་ཚེ་སྒྲུབ་ཉམས་སུ་བླངས་པས། ཞག་བདུན་ཕྲག་གཅིག་གི་ཉིན། ཉམས་སྣང་ལྟ་བུ་ལ་གུ་རུ་རིན་པོ་ཆེ་སྐུ་མངོན་སུམ་དུ་མཇལ་ཏེ་ཕྲེང་བའི་ཚད་གཅིག་སྟོན་པ་དང༌། བྱིན་གྱིས་བརླབས་པའི་རྟགས་ཁྱད་པར་ཅན་བྱུང་ངོ༌། །བཀའ་སྲུང་རྣམས་ཀྱིས་ཕྲིན་ལས་སྒྲུབ་པའི་ཚུལ་ལ། ཞི་བའི་ཕྲིན་ལས་སྒྲུབ་པ་བྱང་དུ་མི་ཉག་རིང་མོའི་ཇ་པ་རྣམས་འགྲོ་དུས་ཇའི་སློངས་མོ་ལ་འགྲོ་བར་འདོད་ཀྱང༌། ནད་སྣ་ཡོད་ཟེར་བ་ལ་སྐྲག་པར་གྱུར་པ་ལས། ནངས་པར་ཐོ་རངས་ཀྱི་དུས་སུ། ཨ་ཕྱི་ཆོས་ཀྱི་སྒྲོན་མ་ཆིབས་བཞོན་ནས། ཁམས་མོའི་ཆས་སུ་བསྟན་ཏེ། འདི་སྐད་གསུངས་སོ། །དྲི་མ་མེད་པའི་འོད་ཟེར་ལྔ་འཕྲོ་བ། །ཞེས་བསྒྲགས་ནས་བྱུང་བས། འདོད་པ་ཐམས་ཅད་གྲུབ་ཅིང༌། ནད་སྣ་རྣམས་ཀྱི་གནོད་པ་ལས་གྲོལ་བར་བྱས་སོ། །དབང་གི་ལས་སྒྲུབ་པ་ལ་མགོན་ཁང་རྙིང་མ་རུ། གུ་རུ་པདྨ་ཐོད་ཕྲེང་རྩལ་གྱི་རྩ་གསུམ་དྲིལ་སྒྲུབ་ཀྱི་ཚེ་སྒྲུབ་ཉམས་སུ་བླངས་པས། ཞག་བདུན་ཕྲག་གཉིས་པ་ལ། མི་དམར་པོ་རལ་པ་ཁམས་སེར་གྱེན་དུ་བརྫེས་པ་ཞིག་གིས། ལྕགས་ཀྱུ་གཅིག་དང༌། ཞགས་པ་གཅིག་དང་ཕྲེང་བ་བརྒྱ་ཡོད་པ་གཅིག་བྱིན་བྱུང་བས། དབང་གི་ལས་འགྲུབ་པའི་རྟགས་སུ་བྱུང་ངོ༌། །རྒྱས་པའི་ལས་བསྒྲུབ་པ་ལ།

གོང་དུ་བཀོད་པ་ལྟར་ཐོག་ཁ་གསེར་ཁང་ནང་མར། དཔལ་མགོན་ཕྱག་བཞི་པ་སེར་འཇམ་གཙོ་འཁོར་ཚང་མ་མངོན་སུམ་དུ་མཇལ་ཏེ། རྒྱས་པའི་ལས་འགྲུབ་པའི་རྟགས་ཡིན་པར་ངེས་ཏེ། སྟག་ལུང་ངག་དབང་གྲགས་པས་ཀྱང་རྟགས་མཚན་འདི་བྱུང་བས། རྣམ་ཐར་དུ་རྒྱས་པའི་ལས་འགྲུབ་པར་ངོས་བཟུང་འདུག་པས་གཏན་ཚིགས་སུ་བྱས་སོ། །དྲག་པོའི་ཕྲིན་ལས་གྲུབ་ཚུལ་ནི། ཨ་ཕྱི་ཆོས་ཀྱི་སྒྲོན་མ། ཡུམ་མངའ་བདག་རྒྱལ་མོའི་ཚུལ་དུ་སྤྲུལ་ནས་ལུང་སྟོན་པ་དང༌། བྱེ་བྲག་ཏུ་སྡེ་འཁྲུགས་ཆེན་པོའི་དུས་ཤིན་ཏུ་དཀའ་བའི་གནས་སྐབས་སུ། ཞལ་མངོན་སུམ་དུ་བསྟན་ནས། ཆིབས་པ་ཆུ་རྟ་སྔོ་ནག་ལ་བཅིབས་ཏེ།༑ རྒྱན་ཐམས་ཅད་ཀྱིས་རབ་ཏུ་སྤྲས་པ། རྔམ་སྟབས་དང༌། བྱ་རྒོད་ཀྱི་སློག་པ་གསོལ་ནས། ཆིབས་རབ་ཏུ་བསྐྱོད་དེ། དགྲ་ཕྱོགས་སུ་བྱོན་པ་མཐོང་བས་མི་མཐུན་པ་ཐམས་ཅད་ཚར་བཅད་དེ། བསྟན་པ་ཟླ་བ་གཟའ་ལས་རྒྱལ་བ་བཞིན་དུ་བྱས་སོ། །ཞེས་པ་རྣམས་རྗེ་རང་ཉིད་ཀྱི་གསུང་ལས་ཕྲིན་ལས་བཞི་གྲུབ་ཚུལ་གསུངས་པ་ནི་ཡིད་ཆེས་པའི་ཁུངས་སུ་བཀོད་པའོ། །གཞན་ཡང་དམ་པ་འདིས་ཐུགས་བསྐྱེད་དང་གཏོང་ཕོད་ཞལ་ཏ་བཀོད་པའི་ཁྱད་པར་རེ་རེས་ཀྱང༌། སྐྱེ་དགུ་ཐམས་ཅད་ཀྱི་ཉེ་བར་འཚོ་བའི་གཞི་ཆེན་པོར་གྱུར་པར་མཛད་པའི་ཚུལ་ནི་བསམ་གྱིས་མི་ཁྱབ་པ་ཡོད་དེ་གླང་གི་ལོ་ལ་ལྕམ་དང༌། སྟག་གི་ལོ་ལ་གཅེན་པོ་རྣམ་པར་རྒྱལ་བའི་མཚན་ཅན། སྐུའི་དཀྱིལ་འཁོར་དག་པའི་དབྱིངས་སུ་གཤེགས་པའི་དགོངས་རྫོགས་ཀྱི་བྱེ་བྲག་སྒྲུབ་པའི་ཆ་རྐྱེན་རྣམས་ཕངས་པ་མེད་པར་གནང་བ་དང༌། ཞལ་ཏ་བཀོད་པའི་ཁྱད་པར་གྱིས་སོ་སོའི་དགོངས་པ་དབྱིངས་སུ་རྫོགས་པར་མཛད་ཅིང༌། དེ་དག་གི་དོན་རྣམས་སྨོན་ལམ་རྒྱ་མཚོས་སྤེལ་བའི་ཕྱིར། ཇོ་གདན་ཆོས་ལུང་པའི་མཁན་པོ་དགེ་འདུན་གྱི་ཚོགས་དང་བཅས་པ་སྤྱན་དྲངས་ཤིང༌། བསྙེན་བཀུར་རྒྱ་ཆེན་པོས་བཀུར་བར་མཛད་པ་སོགས་བསམ་གྱིས་མི་ཁྱབ་པ་ཡོད་ཀྱང༌། ཡི་གེར་བྲིར་མ་ལངས་པའོ། །དེ་ནས་རྗེ་བཙུན་ཉིད་དགུང་ལོ་སོ་བརྒྱད་བཞེས་པ་སྤྲེའུ་ཡི་ལོ་ལ།

སྒར་ཆེན་བྲག་ལོང་ཕྱོགས་ལ་ཕེབས་པའི་དུས་ཤིག་ན། ཉང་པོ་གད་པ་སྟེང་དུ་ཞག་འགའ་བཞུགས་པའི་ཚེ།༑ ཤིན་ཏུ་གསང་བའི་ཚུལ་གྱིས། རྗེ་བཙུན་ཉིད་རྣལ་འབྱོར་པ་གཅིག་ལ། གསུང་ཆོས་གསན་གིན་འདུག་པའི་ཚེ། དེ་གྲོལ་ནས་སྐུ་འཁོར་རྣམས་ཀྱིས། ཡོ་བྱད་སོགས་གསུང་བའི་བཀའ་ལུང་མི་གནང་བ་ཅི་ལགས་ཞུས་པས། རྗེ་ཉིད་ཀྱི་ཞལ་ནས་ཉམས་ཀྱི་སྣང་བ་ལྟ་བུར་འདུག་གསུངས་ཏེ། དེའི་དུས་ཀྱི་རས་པ་དེ་ནི་གུ་རུ་རིན་པོ་ཆེ་ཡིན་པར་འདུག་གོ། །དེའི་སྐབས་ལ་སང་སིང་སྒང་པའི་གྲྭ་པ་རྣམས་ཀྱིས་བསམ་སྦྱོར་ངན་པའི་རྣམ་འགྱུར་ཤིན་ཏུ་མང་བར་བྱས་ཤིང༌། ཁྱད་པར་ཚུར་ཕེབས་ལམ་ལ། རྒྱ་སྒོའི་སྟེང་དུ། ལྷམ་ཀྲད་གོག་པོ་མི་གཙང་བ་རྣམས་སྤུངས་པ་དང༌། བན་བཙུན་རྣམས་ཀྱི་ལམ་ཁར་རྐང་པ་རྐྱང་སྟེ་སྲིད་ཞུ་གོ་ལོག་བྱས། ཤུ་སྒྲ་དང་ཤུགས་པ་འདེབས་པ་སོགས་འགོང་པོའི་ཆ་ལུགས་དང༌། རང་སྐད་ངན་པ་སྨྱོ་བ་ལྟ་བུར་བསྟན་ནོ། །ཚུར་ཕེབས་རྗེས་རྗེ་བཙུན་ཉིད་ཀྱི་སྐུ་འདྲའི་འབག་བཅོས་ནས། ལིང་གའི་བསྒྲལ་ཆོག ཁོ་རང་ཚོའི་ཆོས་སྐྱོང་གི་ལུགས་སུ་བྱས་པའི་རྒྱལ་འགོང་གི་གཏོར་སྒྲུབ་སོགས་གང་ཤེས་ཀྱི་ལས་ངན་མང་དུ་བརྩམས་སོ། །དེ་ལྟར་གྱི་རྒྱུ་མཚན་རྗེ་བཙུན་ཉིད་ཀྱི་སྙན་དུ་ཟར་ཟུར་འབུལ་མཁན་བྱུང་ཡང་ལས་ངན་ཅན་དེ་རྣམས་ལ། ཐུགས་བརྩེ་བ་ཆེན་པོས་སྡང་བའི་རྣམ་པ་ཙམ་ཡང་མི་མཛད་པར་ལས་ངན་གྱི་སྒྲིབ་པ་འདག་པའི་ཐབས་ཀྱི་ཏིང་ངེ་འཛིན་ལ་བཞུགས་སོ། །དེ་ནས་ཡུམ་དྲུང་བདག་མོ་སྐུ་གཤེགས་པའི་དགོངས་རྫོགས་ལ། གཞིས་ཁ་རྩེ་བར་ཕེབས་ནས། དགོངས་རྫོགས་ས་སྟེང་འདི་ན་འགྲན་ཟླ་དང་བྲལ་བར་མཛད་ཅིང༌། སྨོན་ལམ་རྒྱ་མཚོའི་དོན་ལ་དབང་བསྒྱུར་བའི་ཕྱིར། སྟག་ལུང་ཆོས་རྗེ་རྣམ་རྒྱལ་གྲགས་པའི་མཚན་ཅན་སྤྱན་དྲངས་ནས། ཞབས་ཏོག་དང་བསྙེན་བཀུར་རྒྱ་ཆེན་པོས་འབུལ་སྣོད་ཀྱི་ཁྱད་པར་རྣམས་ཀྱང་བགྲང་ལས་འདས་པ་མཛད་ཅིང༌། འབྲི་སྟག་གི་སྡེ་རིས་ཀྱང་ཆོས་བཞིན་དུ་སྐྱོང་བ་དང༌།༑

རྒྱལ་བའི་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་གྱི་བཀའ་ལུང་ཀྱང་བགྲོ་བར་མཛད་དོ། །དེའི་དུས་རྩེ་བའི་གཞིས་ཁའི་ཕྱི་ལོགས་ཀྱི་ཁང་ཕྲན་ཞིག་ཏུ་མཚན་མོ་བཞུགས་པར་གནང་བ་ལས། རྗེ་བཙུན་འདི་ཉིད་ཀྱི་བཀའ་ཉན་སྒྲུབ་པའི་བཀའ་སྲུང་དམ་ཅན་རྒྱ་མཚོ་རྣམས་ཀྱི། ཕྲིན་ལས་ཀྱི་དུས་ལ་བབ་ནས། ཉང་པོ་སང་སིང་པ་རྣམས་ཚར་བཅད་པའི་ཚུལ་ནི། རྗེ་བཙུན་ཉིད་ཐོ་རངས་ཀྱི་ཆ་ལ། དཔལ་འཁོར་ལོ་སྡོམ་པའི་བསྐྱེད་རྫོགས་ཀྱི་རྣལ་འབྱོར་ལ་བཞུགས་ནས། རིམ་གྱིས་ཉི་མ་ཤར་བའི་ཟེར་གཟིམས་མལ་ཉིད་དུ་ཕོག་པ་དང༌། དུས་མཉམ་པར་ཞལ་གྱི་ནང་ནས་བྱ་རོག་གསུམ་ཐོན་ནས། སྐུ་སྤང་དུ་བསྡད་སྟེ། གཤོག་སྒྲོ་ཞལ་ཆབ་ཀྱི་འབྱར་འདུག་པ་ལ་གཅིག་གིས་སྒྲོ་ཤད་བྱས་ནས་ཤར་ཕྱོགས་ལ་འཕུར་སོང་བའི་དུས་དེར། སེམས་ཅན་སྤྱི་ཁྱབ་ལ་དམིགས་པའི་ཕྱོགས་མེད་ཀྱི་སྙིང་རྗེ་ཆེན་པོ་ཞིག་འཁྲུངས་པ་དང་དུས་མཉམ་དུ། བྱ་རོག་གཞན་གཉིས་པོ་ཡང་མ་གནང་པར་སླར་ཡང་ཞལ་དུ་མིད་པར་མཛད་དེ། བདེ་སྟོང་སྒྱུ་མ་ལྟ་བུའི་ཏིང་ངེ་འཛིན་ལ་བཞུགས་སོ། །དུས་སྐབས་དེ་ཉིད་ན་སང་སིང་བའི་ཕྱོགས་སུ་རླུང་ནག་ཤིན་ཏུ་འཚུབས་པས་གཙུག་ལག་ཁང་བསྒྱེལ་ཞིང༌། ཁང་པ་གཞན་མང་པོའང་ཞིག སྒྲུབ་ཁང་གི་གྱང་རིས་འཇིགས་བྱེད་ཀྱི་སྐུ་འདྲ་ཡང་ལོགས་བྲིས་གོག་ནས་འབྲུབ་ཁུང་དུ་ལྷུང༌། དེའི་རྗེས་སུ་མི་ནོར་ཕྱུགས་གསུམ་དགྲ་བོས་བཅོམ་པ་རྣམས་མངོན་སུམ་དུ་གྱུར་ཅིང་ཀུན་ལ་གྲགས་པའོ། །དེས་ན་རྗེ་བཙུན་དམ་པ་འདི་ཉིད། སྤང་བྱ་ཉོན་མོངས་པའི་སྒྲིབ་པ་ཐམས་ཅད་མ་སྤངས་གནས་སུ་དག་ནས། འཁོར་འདས་ཐམས་ཅད་ཡེ་ཤེས་ཆེན་པོའི་བདག་ཉིད་དུ་འདུས་ཤིང་ཤར་བས། ཕྱི་རོལ་གྱི་མི་མཐུན་པའི་ཕྱོགས་ཐམས་ཅད་ཀྱིས། ཚུར་མི་ཚུགས་ཤིང༌། ཕར་ཟིལ་གྱིས་མནན་ཏེ། མཐར་དབང་དུ་འདུས་པའོ། །དེ་དག་གི་དོན་སྨྲས་པ། རྒྱ་ཆེན་ཚོགས་གཉིས་ལུས་སྟོབས་རབ་རྒྱས་ཤིང༌། །མདོ་རྒྱུད་ཟབ་མོའི་གཡུ་རལ་ཁུར་གྱིས་བརྗིད། །ལུང་རིགས་ཉམས་རྟོགས་སྤོབས་པའི་ང་རོ་ཡིས། །རྒོལ་ངན་འབྱུང་པོའི་ཀླད་པ་འགེམས་མཛད་པའི། །ཐུབ་བསྟན་གངས་རི་སྐྱོང་བའི་སེང་གེ་མཆོག

།ཐུབ་དབང་གཉིས་པ་ཀུན་དགའ་རིན་ཆེན་འདི། །འཁོར་འདས་ཀུན་གྱི་བདག་པོར་གྱུར་པའི་མཐུས། །བཀའ་སྲུང་ཆོས་སྐྱོང་སྲུང་མ་བྲན་དུ་འཁོལ། །སྣང་སྲིད་ལྷ་འདྲེའི་ཚོགས་ཀྱིས་བཀའ་བཞིན་སྒྲུབ། །བསྟན་དགྲ་མི་མཐུན་ཕྱོགས་རྣམས་ཐལ་བར་རློག །མཐུ་སྟོབས་ནུས་པའི་བདག་པོ་ཁྱོད་ཉིད་ཙམ། །དུས་ངན་སྙིགས་མར་གྱུར་པའི་སྐྱེ་བོ་རྣམས། །རྣལ་འབྱོར་དབང་ཕྱུག་འདི་ལ་གསོལ་བ་ཐོབ། །བར་ཆད་བདུད་ལས་རྒྱལ་བར་ཐེ་ཚོམ་མེད། །ཅེས་པ་འདི་ཉིད་རྗེ་བཙུན་ཉིད་ཀྱི་རྣམ་པར་ཐར་པ་འདི་ལ་ངོ་མཚར་དད་པས་རྗེས་སུ་ཡི་རང་བའི་ཚིགས་སུ་བཅད་པའོ། །རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས་མཐུ་སྟོབས་བསམ་གྱིས་མི་ཁྱབ་པའི་སྟོབས་ཀྱིས། བསྟན་དགྲ་མ་རུངས་པ་ཐམས་ཅད་ཚར་བཅད་དེ་བདུད་དཔུང་གི་གཡུལ་ལས་རྒྱལ་བའི་ལེའུ་སྟེ་བདུན་པའོ།། ༈ །།རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་དེ་ཉིད་ཀྱི་མཛད་པ་བརྒྱད་པ། རྒྱལ་བ་སྐུ་བཞིའི་རྟོགས་པ་མངོན་དུ་གྱུར་པས་ཕྲིན་ལས་བཞི་ལ་དབང་བསྒྱུར་བའི་མཛད་པ་བསྟན་པ་ནི། དེའི་སྐབས་དེར། བླ་མ་དཀར་པོ་ཀུན་དགའ་གྲགས་པས་བསམ་ཡས་ཀྱི་ཞིག་གསོས་གྲུབ་ལ་ཁད་པའི་དུས་ཡིན་པ་ལ། རྗེ་བཙུན་ཀུན་དགའི་མཚན་ཅན་དེ་ཉིད། ཡུམ་གྱི་གཤེགས་རྫོངས་ལེགས་པར་གྲུབ་ནས། མཚེའུ་ཁའི་གཟིམས་ཁང་འཕྱོང་རྩེར་ཕེབས་ནས། སྔ་ཐུན་དང་པོ་ལ་བཞུགས་པས་འཕྱོང་རྩེའི་ནང་དུ། སྔགས་པའི་ཆ་བྱད་ཀྱི་མི་ཞིག་ཕོད་ཁ་ནག་པོ་ཉིས་བརྩེགས་གྱོན་པ། དར་དཀར་པོའི་ཕྱམ་རྩེས་སྟོད་གཡོགས་པ། རལ་པའི་ཐོར་གཙུག་དཔངས་མཐོ་བ། ལན་བུ་ས་ལ་དྲུད་པ། ཕྱག་ཏུ་དར་དཀར་པོ་དང་ཀ་པཱ་ལ་བཟུང་བ། དེ་ལ་འཁོར་གཉིས་འདུག་པ་ནི། ཐེར་མ་ངུར་ཁའི་པན་ཞུ་ཨང་རག་དང་སྒོམ་ཐག་གསོལ་བ། ནམ་ཐང་གི་གཟན་གྱོན་པ་དང་བཅས་པ་བྱུང་ནས།༑ རལ་ཅོག་བཤིག་ནས་སྐུ་དྲུང་དུ་ཕྱག་ལྔ་ཕུལ་ཏེ།

གཙོ་བོས་འདི་སྐད་ཅེས་ཞུས་སོ། །བསམ་ཡས་ཞིག་གསོས་གྲུབ་པའི་དགའ་སྟོན་དང༌། མེ་ཏོག་འཐོར་བ་ལ་གདན་འདྲེན་རྐང་བཙུགས་ཡིན་པས། དགོངས་པ་གནང་བའི་བཀའ་དྲིན་སྩལ་དགོས་ཞེས་ཞུས་པའི་ལན་དུ། རྗེའི་ཞལ་ནས། ཀྱེ་ཧོ། དེ་ཐོས་པའི་གཏམ་ལ་སྙན། ཁོ་བོའི་ཚེ་རབས་བླ་མ་སྤྲུལ་པའི་སྐུས་བྱིན་གྱིས་བརླབས་པའི་གཙུག་ལག་ངོ་མཚར་ཅན། སངས་རྒྱས་བསྟན་པའི་རྒྱས་སྒོ་ཐོག་མ་དེ། པདྨ་བཀའི་ཐང་ཡིག་དང་མཐུན་པར་ཞིག་གསོས་གྲུབ་པར་ཐོས་པས་དགའ་སྤྲོ་འཕེལ། ད་ལན་འཕྲལ་དུ་ངེད་ཀྱིས་མི་སླེབ་ཀྱང༌། རབ་གནས་སྨོན་ལམ་འདི་ནས་བྱེད་པ་དང༌། དགའ་སྟོན་དུས་སུ་མཐུན་རྐྱེན་རྫོང་བས་ན། སྲུང་མ་ཁྱེད་རྣམས་བསྟན་སྲུང་ཁུར་ཆེན་མཛོད། ཅེས་གསུངས་པས། ཡང་སྔགས་པ་དེས། དར་དཀར་པོ་དེ་ཕྱག་ཏུ་ཕུལ། ཀ་པཱ་ལ་ནས་ཀྱིས་བཀང་བ་དེ་ཡང་གཟིགས་སུ་ཕུལ་ནས་འདི་སྐད་ཞུས་པ། གལ་ཏེ་ཐ་མལ་སྐྱེ་བོའི་སྣང་ངོ་རུ། །ཁྱེད་སྐུ་ཕེབས་པའི་དགོངས་པ་མི་འཚལ་ན། །འབྱུང་བ་བཞི་ཡི་གནོད་པས་མི་ཚུགས་པའི།༑ །༑ཏིང་ངེ་འཛིན་གྱི་རབ་གནས་འདི་ནས་མཛོད། དེ་སྐད་ཞུས་པ་དང༌། རྗེ་ཉིད་ཀྱི་བསམ་ཡས་ཀྱི་རབ་གནས་ལ་དམིགས་པའི་ཏིང་ངེ་འཛིན་གྱིས་ཨུ་རྒྱན་གུ་རུ་ལ་སྒྲུབ་པ་བཀའ་བརྒྱད་ལྷ་ཚོགས་ཞི་ཁྲོ་རབ་འབྱམས། དཔའ་བོ་མཁའ་འགྲོའི་ཚོགས་ཀྱིས་བསྐོར་བ་སྤྱན་དྲངས། བསམ་ཡས་དབུ་རྩེ་རིགས་གསུམ།༑ གླིང་བཞི་གླིང་ཕྲན་མཆོད་བཞི་ལ་སོགས་པ་རྟེན་དང་བརྟེན་པའི་སྐུ་རྣམས་ལ་བསྟིམ་པར་མཛད་པ་དང་དུས་མཉམ་དུ། ཀ་པཱ་ལ་ནས། ནས་འབྲུ་གཏོར་བས།༑ ཁོང་དཔོན་སློབ་གསུམ་པོས་ཀྱང་ནས་འབྲུ་གཅིག་ཀྱང་མ་ཡར་བ་བྱས་ནས་དར་ཕྱམ་གྱི་མཐའ་མ་ལ་བཏུམས་ཏེ་སོང་ངོ༌། །དེ་ནས་ཞག་མ་འགྱངས་པར་དཀར་པོ་བའི་འགྲོ་མགོན་ཅན་དཔོན་གཡོག བསམ་ཡས་ལ་ཕེབས་དགོས་པའི་གདན་འདྲེན་རྐང་བཙུགས་ལ་སླེབ་བྱུང་བ་ལ། རབ་གནས་དགའ་སྟོན་གྱི་ཡོ་བྱད་ཚོ་དཔུང་ཆེ་བ་དང་ཇ་གོས་དར་སོགས་ཀྱང་གནང་བ་ཡིན་ནོ། །འདི་ལྟ་བུའི་མཛད་པ་ཡང་ཤིན་ཏུ་གསང་བའི་རྣམ་ཐར་ཡིན་ཡང༌།

སྐལ་ལྡན་འགའ་ཞིག་དང་བ་སྐྱེད་པའི་ཕྱིར་བརྗོད་པ་ཡང་བླ་མ་མཁའ་འགྲོ་ལ་བཟོད་པར་གསོལ་ལོ། །ཡང་ཡུམ་དྲུང་སྐུ་གཤེགས་པའི་ཕྱི་ལོ། བྱའི་ལོ་ལ་གཅུང་པོ་ཆོས་ཀྱི་རྒྱལ་པོ། སྐུ་ཐིམ་པའི་དགོངས་རྫོགས་ཐམས་ཅད་ཀྱང་རྗེ་ཉིད་ཀྱིས་བསྒྲུབས་པའི་ཚུལ། ཕྱོགས་ཀྱི་དགེ་འདུན་རྣམས་ལ་མང་སྐོལ། འབྲི་གུང་དུ་སེར་སོགས་དང་འགྱེད་ཆེན། སྤྱན་སྔ་ཞྭ་དམར་ཅོད་པན་འཛིན་པས་ཐོག་དྲངས་དབུས་གཙང་གི་བླ་མ་དགེ་བའི་བཤེས་གཉེན་རྣམས་ལ་ཇི་ལྟར་འོས་འོས་སུ་རྣམ་གཞག་མཛད་པ་རྣམས་བགྲང་བ་ལས་འདས་པའོ། །དེ་ཙམ་གྱི་རྐྱེན་ཁུར་བབ་ཀྱང་ཐུགས་ངལ་བ་དང་སྐྱོ་བའི་རྣམ་པ་སྤངས་ཏེ། ཐོས་བསམ་སྒོམ་གསུམ་སོགས་ཆོས་སྤྱོད་ཀྱི་རིམ་པས་དུས་འདའ་བར་མཛད་ཅིང༌། བསྟན་པའི་བྱ་བ་ཁོ་ནས་ཐམས་ཅད་ཀྱི་དགོངས་པ་རྫོགས་པར་མཛད་དོ། །དེ་ནས་རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་དེ་ཉིད། དགུང་ལོ་ཞེ་གསུམ་བཞེས་པ་གླང་གི་ལོ་ལ། འབྲི་གུང་བྱང་ཆུབ་ཀྱི་གླིང་དུ་དད་ལྡན་དཔག་ཏུ་མེད་པ་ལ། ཟབ་མོའི་ཆོས་ཀྱི་འཁོར་ལོ་བསྐོར་བར་བཞུགས་སོ། །འདི་ཡི་གནས་སྐབས་སུ། རྒྱལ་དབང་ཀུན་དགའ་རིན་ཆེན་གྱི།༑ གསང་བ་ལས་ཀྱང་ཆེས་གསང་བའི་རྣམ་ཐར་ཞིག་བརྗོད་པར་བྱ་བ་ལ་བླ་མ་མཁའ་འགྲོའི་ཚོགས་ཀྱིས་དགྱེས་བཞིན་དུ་གནང་དུ་གསོལ། སྔོན་བཅོམ་ལྡན་འདས་བཞུགས་པའི་དུས་ན། སྟོན་པ་ཤཱཀྱའི་རྒྱལ་པོའི་ཚེམས་མཆེ་བ་གཡས་པ་བྱོན་པ་སྐུའི་སྤང་དུ་བཞག་པའི་སྐབས་སུ། ལྷའི་རྒྱལ་པོ་ཚངས་པ་དང་བརྒྱ་བྱིན་དང༌། ཀླུའི་རྒྱལ་པོ་སོགས་ཀྱི་དད་པའི་རྟེན་དུ་ཞུས་པས། ཀླུའི་རྒྱལ་པོ་སོག་མ་མེད་ལ་གནང་སྟེ། མ་འོངས་པའི་དུས་ན། བྱང་ཕྱོགས་ནས་བྱང་ཕྱོགས་ཀྱི་རྒྱུད་འབྲི་སྒང་རྟེན་འཆག་ཞེས་པར་དགེ་སློང་རིན་ཆེན་དཔལ་ཞེས་བྱ་བ། འདུས་པ་འབུམ་ཕྲག་བདུན་གྱི་དབུས་སུ། ངའི་བསྟན་པ་ཉིན་མོར་བྱེད་པ་ཞིག་འོང་སྟེ། དེ་ལ་ཕུལ་ཞིག་གསུངས། དེ་ལྟར་ལུང་བསྟན་ཅིང་བཀའ་བསྒོ་བ་ལྟར།

སྐྱོབ་པ་འཇིག་རྟེན་གསུམ་གྱི་མགོན་པོས་མཛད་པ་རྗེས་སུ་དྲན་ཏེ། མགར་དམ་པ་ཆོས་སྡིངས་པ་ལ། ཀླུ་རྒྱལ་སོག་མ་མེད་ཀྱིས་དེ་བཞིན་གཤེགས་པའི་ཚེམས་འབུལ་བ་ཡོད་པས་ལོངས་ཞིག ཅེས་པའི་བཀའ་བསྒོས་སྟེ། གྲུབ་ཐོབ་ཆོས་སྡིངས་པས། སོག་ཟམ་གྱི་ཐང་ལ་སྒར་རྒྱབ་སྟེ། ཀླུའི་རྒྱལ་པོ་ལ་གཏོར་མ་ཕུལ་བས། དུས་དེ་ཉིད་དུ་སྐད་ཅིག་ལ་ཀླུའི་རྒྱལ་པོས། དེ་བཞིན་གཤེགས་པའི་ཚེམས་མཆེ་བ་གཡས་པ་དང༌། ཀླུའི་ནོར་བུ་གསུམ་དང་བཅས་ནས་ཕུལ།༑ མགར་དམ་པས། རྗེ་འཇིག་རྟེན་གསུམ་མགོན་ལ་ཕུལ་བས་ནོར་བདག་པོ་ལ་སྤྲོད་པ་ལེགས། ཁྱོད་ཀྱང་འབྲས་བུ་སྔོན་སོང་ཞིག་ཡིན་པས། ད་ཁོ་བོའི་འདྲ་འབག་ཅིག་བཞེངས་དེའི་ཐུགས་ཁར་བཞུགས་ཤིག་གསུངས་ནས་ཆོས་སྡིངས་སུ་སྐུ་འབག་བཞེངས་ནས། དེའི་ཐུགས་ཁར་བཞུགས་སུ་ཕུལ། སྐྱོབ་པའི་ཕྱག་ནས་བརྒྱ་རྩ་གནང༌། རྗེས་སུ་ཧོར་གྱི་འབྲི་གུང་གླིང་ལ་ཆགས་འཇིག་གི་སྐབས་སུ། རྟེན་དེ་གླིང་རིན་པོ་ཆེ་འདིར་གདན་དྲངས། སྔོ་རུ་ཐང་དུ་ཕེབས་ཐོག་གསུང་བྱོན། ཁོ་བོ་བྱེ་མའི་འོག་ཏུ་རེ་ཞིག་ཞོག དེ་བཞིན་གཤེགས་པའི་ཚེམས་ཁྱེར་ལ་ལྷོ་ཕྱོགས་སུ་བྲོས་གསུངས་པས། དཀོན་གཉེར་ཟླ་བ་ཞེས་པས། གསེར་སྐུ་བྱེ་འདམ་བྱས། ཚེམས་ཁྱེར་ནས་བྲག་གསུམ་དུ་བྱོན། གནུབས་ཆེན་པོ་ལ་ཕུལ། རྗེས་སུ་བཅུ་གཉིས་རིན་པོ་ཆེས་གླིང་འདིའི་ཞིག་གསོས་དང༌། རྟེན་གསུམ་ཆེ་རགས་དང་བཅས་པ་བཞེངས་ཏེ། དེ་བཞིན་གཤེགས་པའི་ཚེམས་ཇོ་གནུབས་རང་གི་ཕྱག་ཚགས་མཛད་དེ། དངུལ་སྐུ་ཁྲུ་གང་བ་གཅིག་བཞེངས་པའི་ནང་དུ་བཞུགས་པར་འདུག་གོ།༑ །༑ཕྱིས་འབྲི་གུང་པའི་སློབ་ཆོས་མ་འཆམ་པའི་དུས། ཆོས་སྒོ་བས་དངུལ་སྐུ་གདན་དྲངས། ཉང་པོ་རྒྱ་ནང་གི་གསང་དོ་བོ་ཤེས་པར་སོང་བས། རྒྱལ་དབང་ཀུན་དགའ་རིན་ཆེན་དཔལ་བཟང་པོ་དེ་ཉིད་ཀྱི་དགོངས་པ་ལ། ཡབ་མེས་གོང་མ་རྣམས་ཀྱང་ཐུགས་རྗེ་ཆུང༌། རྟེན་གྱི་གཙོ་བོ་དེ་བཞིན་གཤེགས་པའི་ཚེམས་དེ་ལྟ་བུ་ལ་བདག་འཛིན་དང་གཅེས་སྤྲས་ཙམ་ཡང་མེད་པར།

གང་བབས་སུ་སྐུར་བས། ད་ལྟ་མངའ་ཞབས་ས་ཡུལ་སྟོང་པར་སོང༌། སྙིགས་མ་ལྔ་བདོ་བའི་སེམས་ཅན་རྣམས་བསོད་ནམས་ཆུང་བའི་ཤུགས་འདི་ལྟ་བུ། དགོངས་པའི་ལན་གྲངས་མང་བ་ཞིག་བྱུང་བའི་སྐབས་ཤིག་ཏུ། གཟིམས་ཆུང་འཕྱོང་རྩེའི་ནང་དུ། ཐོ་རངས་སྔ་ཐུན་ལ་བཞུགས་པའི་དུས།༑ གར་ཡོངས་ཆ་མེད་པའི་ཁྱེའུ་དཀར་པོ་རལ་པའི་ཟུར་ཕུད་ཅན་ཞིག་བྱུང་སྟེ། སྐུ་ཟུར་གཡོན་གྱི་ཕྱོགས་ནས་ཐལ་མོ་སྦྱར་ནས། ཤཱཀྱའི་རྒྱལ་པོའི་ཚེམས་མཆེ་བ་གཡས་པ་གདན་འདྲེན་པར་ཐུགས་མོས་སམ་ཞུ་བ་ཞིག་བྱུང་འདུག་པའི་དུས། རྗེ་བཙུན་ཉིད་ཀྱི་དགོངས་པ་ལ། འཁྲུལ་པའི་ཉམས་སྣང་གཅིག་ཡིན་ནམ། ཡང་སྔོན་གྱི་བྱེད་པ་རྒྱུ་མཐུན་གྱི་རྟེན་འབྲེལ་དང༌། དཀོན་མཆོག་ཐུགས་རྗེ་ཅན་གྱིས་རྗེས་སུ་བཟུང་བ་ཡང་ཨེ་སྲིད། དགོངས་ནས་ཁྱེའུ་དེ་ལ། ཁྱོད་ནང་འདིར་སྔན་ཆད་ཡོངས་བའི་རིགས་ཅན་མིན་པ་འདྲ། །ཇི་སྐད་ཟེར་བ་ཅི་ཡིན། དེ་བཞིན་གཤེགས་པའི་ཚེམས་གདན་འདྲེན་པ་ལ་མོས་པ་ཤིན་ཏུ་ཆེ་སྟེ། ཐབས་གང་ཀྱང་མ་རྙེད་གསུངས་པས། ཁྱེའུ་དེ་བཞིན་འཛུམ་པའི་མདངས་ཕྱུངས་སྟེ། བདག་གིས་རྒྱལ་དབང་ཁྱེད་ཀྱིས་དགོངས་པ་རྫོགས་པའི་ཆེད་དུ། ཨོར་ཀ་དགེ་སློང་གི་སེམས་བསྒུལ་ཏེ་ཞབས་པད་མྱུར་དུ་གཏུག་པར་ཡོད། དེ་ལ་ཡིད་ཚིམ་པའི་བྱ་དགའ་ཐོངས་ཤིག གླང་ལོ་འདིའི་ནང་དུ་དེ་བཞིན་གཤེགས་པའི་ཚེམས་གདན་འདྲེན་པ་ཡིན་ནོ། །བདག་ལ་གཏོར་མ་རིན་ཆེན་སྣ་ལྔའི་རྟེན་གནང་དུ་གསོལ། ཟེར་ནས་སྐད་ཅིག་ལ་མེད་པར་གྱུར་ཏོ། །ནངས་པར་རྗེ་ཉིད་ཀྱི་ཞལ་ནས། ཨོར་ཀ་དགེ་སློང་ཟེར་བ་ཕྱོགས་གང་ན་འདུག་ཀྱང་འབོད་མི་ཐོང་གིས། བཀའ་ཕེབས་པས། དེ་ཁའི་གྲབས་ཡོང་ཐོག། བྲག་གསུམ་སྐྱབས་རྗེ་བའི་དབང་འཛིན། དགེ་སློང་སྨོན་ལམ་ཟེར་བ་དང༌། ཨོར་ཀ་དགེ་སློང་གཉིས།༑ རྗེ་ཉིད་ཀྱི་ཞབས་དྲུང་དུ་སླེབ་པས། ཆོས་དང་འཇིག་རྟེན་གྱི་བྱ་དགས་ཚིམ་པར་གནང་སྟེ། གླང་ལོ་ཟླ་བ་ལྔ་པའི་ཚེས་བཅུ་བཞི་ལ། གཟའ་སྐར་དང་དུས་སྦྱོར་བཟང་བར་བཀྲ་ཤིས་པའི་དགེ་མཚན་དུ་མ་དང་བཅས་ཏེ།

ཕྱག་ཏུ་ཕེབས་ཏེ་རྗེ་ཉིད་ཀྱི་སྐུ་དང་མི་རིང་བར་མཆོད་པ་བཟང་པོ་ཕུལ་ཏེ། ཞལ་ནམ་བཞུགས་ཀྱི་བར་ལ། ཕྱག་དང་མཆོད་པའི་ཡུལ་དུ་བཞུགས་པའོ། །ཁྱེའུ་རལ་པའི་ཟུར་ཕུད་ཅན་དེ་ནི། ཀླུ་རྒྱལ་སོག་མ་མེད་ཀྱི་སྤྲུལ་པ་ཀླུ་རྗེ་རྒྱལ་བ་ཐོད་དཀར་ཞེས་པ་ཡིན་པའི་ལོ་རྒྱུས་སོགས་ཞིབ་དུ་གནང་བ་ཡོད་དོ། །དེས་ན་སྔོན་ཐུབ་པའི་དབང་པོས་ཀླུའི་རྒྱལ་པོ་ལ་བཀའ་བསྒོ་དང་བཅས་ནས་རང་གི་ཚེམས་འཇིག་རྟེན་གསུམ་མགོན་ལ་གནང་བ། ཀླུའི་རྒྱལ་པོས་གྲུབ་ཐོབ་ཆོས་སྡིངས་པ་རྒྱུད་དེ། རྗེ་རིན་ཆེན་དཔལ་ཞེས་པ། འཇིག་རྟེན་གསུམ་མགོན་ཡིན་པས་དེའི་ཕྱག་ཏུ་ཕུལ། དེ་རྗེས་ཚེམས་འདི་གནས་གཞན་དུ་འཁྱར་བའི་རྣམ་པ་བྱུང་བ་ལ། སླར་ཡང་ཀླུའི་རྒྱལ་པོ་དེའི་སྔོན་གྱི་རྒྱལ་བའི་བཀའ་བསྒོ་དྲན་པའི་ཚུལ་གྱིས། རྗེ་བཙུན་ཀུན་དགའི་མཚན་ཅན་འདི་ཉིད་ལ་ཕུལ་བ་ནི།༑ རྗེ་བཙུན་འདི་ཉིད་འཇིག་རྟེན་གསུམ་མགོན་དངོས་ཡིན་པར་ཐེ་ཚོམ་མེད་པར་བསྟན་པ་ཡིན་ནོ། །དེ་ལྟ་བུའི་རྟེན་ངོ་མཚར་ཅན་འདི་ཉིད། ས་ཕྱོགས་འདིར་ཕེབས་ཕྱིན་ནས།༑ རྗེ་ཉིད་ཀྱི་ཕྲིན་ལས་རྒྱས་པ་དང༌། ལོ་ལེགས་པ་དང༌། མི་ནད་ཕྱུག་ནད་དཀོན་པ་དང༌། ཆབ་སྲིད་ཀྱང་དར་ཞིང་མི་མཐུན་པའི་ཕྱོགས་ཐམས་ཅད་ལས་རྒྱལ་བ་ལ་སོགས་པ་དགེ་བའི་མཚན་མ་དཔག་ཏུ་མེད་པ་བྱུང་ངོ༌། །རྗེ་བཙུན་འདི་ཉིད་དག་པའི་ཞིང་དུ་གཤེགས་ཚུལ་བསྟན་པའི་རྗེས་སུ། སྐུ་འདྲ་རིན་པོ་ཆེ་གཟིམས་མལ་གསེར་སྐུ་འདིའི་ཐུགས་ཁར་བཞུགས་ངེས་རང་ཡིན་པས། འབྲི་གུང་བྱང་ཆུབ་གླིང་གི་རྟེན་གྱི་གཙོ་བོ་སྐུ་འདྲ་རིན་པོ་ཆེ་འདི་ལ་བྱ་བ་ཡིན་ནོ། །ཚུལ་དེ་དག་ནི་ཤིན་ཏུ་གསང་བའི་རྣམ་པར་ཐར་པ་ངོ་མཚར་རྨད་དུ་བྱུང་བའི་མཛད་པ། ཟབ་པ་ལས་ཀྱང་ཆེས་ཟབ་པ་གསེར་གྱི་ཡང་ཞུན་ལྟ་བུའི་རྣམ་པར་ཐར་པ་ཡི་གེར་བཀོད་པ་ལ་དཔའ་བོ་མཁའ་འགྲོའི་ཚོགས་ལ་བཟོད་པར་གསོལ་ལོ། །གཞན་ཡང་རྗེ་བཙུན་དམ་པ་ཀུན་དགའི་མཚན་ཅན་འདིས་དགེ་བའི་བཤེས་གཉེན་དམ་པ་རྣམས་ཀྱི་ཞལ་བལྟ་བ་དང༌།

ཕྱག་བྱ་བ་དང༌། བསྙེན་ཅིང་བསྐུར་བ་ལ་ངོམས་པ་མེད་པའི་བརྟུལ་ཞུགས་རྣམ་པར་དག་པས་སྐྱེ་དགུ་ཐམས་ཅད་ཀྱི་མིག་རྒྱན་དུ་མཛད་པའི་ཕྱིར། དགུང་ལོ་ཞེ་ལྔ་པ་ཡོས་ཀྱི་ལོ་ལ་སྤྱན་སྔ་རིན་པོ་ཆེའི་དྲུང༌།༑ སྐུ་ནས་ཀྱང་བྱོན་པ་དང༌། ཡུན་རིང་དུ་ཞལ་མཇལ་བ་ཡང་མ་གྲུབ་པས་ཐུགས་ཕྲེང་ཏེ་བདེ་ཆེན་ཡངས་པ་ཅན་གྱི་ཕྱོགས་སུ་སྒར་ཆེན་འདེགས་པར་མཛད་པའི་བར་ལམ་དུ་སྟག་ལུང་པའི་སྐུ་མཆེད་ཁུ་དབོན་དགེ་འདུན་གྱི་ཚོགས་དང་བཅས་པས། བསྙེན་བཀུར་གྱི་བྱེ་བྲག་དཔག་ཏུ་མེད་པ་མཛད་ནས། ཤུལ་ལམ་ལ་ཐོགས་པ་མེད་པར་ཕེབས་ཏེ། གཟའ་སྐར་སྦྱོར་བྱེད་བཟང་པོ་ལ། མཇལ་བའི་ཞུ་འཕྲོད་ཀྱིས་སྦྲན་ཅིང་རིམ་པར་ཕེབས་པ་ལ། དགྱེས་པའི་རྣམ་འགྱུར་ཆེན་པོས།༑ ཇ་འདྲེན་དང་ཐབ་འཛིན་སྟག་ལུང་ནས་ཉེ་བར་བཟུང་སྟེ་རྒྱུན་མ་ཆད་པར་མཛད། ཁྱད་པར་མཇལ་བའི་ཉིན་པར་རྗེ་སྤྱན་སྔའི་དབོན་པོ་རྡོར་རྒྱལ་བས་ཐོག་དྲངས་བླ་མ་དང་དགེ་བའི་བཤེས་གཉེན་དུ་མ་དང་བཅས་པའི་དྲུང་འཁོར་ཆེ་དགུ་རྣམས་དང༌། གདན་ས་མཐིལ་པའི་ཆེ་བགྲེས་ཡོན་ཏན་གྱི་ཁུར་གྱིས་ལྕི་བ་མང་པོ་དང༌། འཕྱོང་རྒྱས་སྟག་རྩེ་བའི་ནང་སོ་རིན་ཆེན་རྒྱལ་མཆོག་པས་ཐོག་དྲངས་སྣེ་གདོང་པའི་དྲུང་འཁོར་ཕལ་མོ་ཆེས་དམར་སྒང་ནས་བསུ་བ་དང་ཐབ་འཛིན་མཛད་ནས། རིམ་པ་ལྟར་ཕེབས་པས།༑ ཡངས་པ་ཅན་གྱི་དགེ་འདུན་རྒྱ་མཚོ་ལྟ་བུས་སེར་སྦྲེངས་དར་ཆ་རོལ་མོའི་ཚོགས་ཀྱིས་ནམ་མཁའ་དང་ས་གཞི་བར་སྣང་ཐམས་ཅད་གང་བར་གྱུར་ཅིང༌། སྤྱན་སྔ་རིན་པོ་ཆེའི་དྲུང་ནས་ཀྱང་བསུ་བ་མཛད་པའི་སྒོ་ནས་དཔོན་སློབ་ཀྱང་ཕྱག་དང་ཕྱག་ལེན་མཛད་པའི་མཇལ་འཕྲད་མཛད་ནས། རིན་པོ་ཆེའི་ཁྲི་ལ་བཞུགས་ཤིང༌། དྲུང་འཁོར་རྣམས་ཀྱང་ཕན་ཚུན་སྙན་པའི་གསུང་གི་གླེང་བསླངས་དང་ཡིད་རབ་ཏུ་དགའ་བར་གྱུར། ལྷ་དང་མིའི་བཟའ་བ་དང་བཏུང་བའི་བྱེ་བྲག་དཔག་ཏུ་མེད་པས་སེམས་དགའ་ཞིང་མགུ་བར་བྱེད་དོ། །དུས་དེར་དམ་པ་འདིས། སྤྱན་སྔ་རིན་པོ་ཆེའི་དྲུང་དུ།

བརྒྱ་འབུལ་དང་སྟོང་འབུལ། དྲུང་འཁོར་རྣམས་ལ་ཡང་གྱ་ནོམ་པའི་གནང་སྦྱིན། ཡངས་པ་ཅན་གྱི་དགེ་འདུན་རྣམས་ལ་ཡང༌། མང་སྐོལ་དང་ཇ་གོས་དར་དང༌། རྟ་དང་གོ་ཁྲབ་ལ་སོགས་པའི་འགྱེད་སྣ་མང་དུ་མཛད་པས་ཐམས་ཅད་ཐུགས་དགྱེས་པར་གྱུར་ཏོ། །དེར་ཕྱོགས་ཀྱི་སྐྱེ་དགུ་ཐམས་ཅད་གསུང་གི་བདུད་རྩིས་ཚིམ་པར་མཛད་དོ། །དམ་པ་འདིས་སྤྱན་སྔ་རིན་པོ་ཆེའི་དྲུང་དུ། དབང་ཁྲིད་དང་མན་ངག་ལུང་གི་ཚོགས་བསམ་གྱིས་མི་ཁྱབ་པའི་མཐའ་ཐམས་ཅད་ཆོད་པར་གསན་པའོ། །དེ་ལྟར་དམ་པ་རྣམ་གཉིས་ཐུགས་ཡིད་གཅིག་ཏུ་འདྲེས་ཏེ་ཉི་མ་རེ་རེ་བཞིན་ཡང་བཞུགས་གདན་མཉམ་པོར་མཛད་ཅིང༌། ཟབ་པ་དང་རྒྱ་ཆེ་བའི་གསུང་རབ་ཟབ་མོའི་དོན་གྱི་བགྲོ་བ་རྒྱ་ཆེན་པོ་འཕྲལ་འཕྲལ་ལ་ཐུགས་ཐག་ཆོད་པར་མཛད། གཞི་དེ་ཉིད་དུ་གཞིས་ཁ་རིན་སྤུངས་པའི་ཇ་འདྲེན་འབུལ་སྣོད་ཀྱི་ཁྱད་པར་བསམ་གྱིས་མི་ཁྱབ་པ་དང༌། ཕྱོགས་དེར་གནས་པའི་སྐྱེ་བོ་རྣམས་ཀྱིས་ཀྱང༌། འབུལ་བ་དང་ཞབས་ཏོག་རང་རང་གི་རྫས་ཀྱི་སུམ་གཉིས་ཕྱག་ཏུ་བཏང་ནས་ཐར་པའི་ལམ་སྣ་ཟིན་པར་གྱུར་ཞེས་པའི་སྙན་པའི་བ་དན་ཕྱོགས་ཐམས་ཅད་དུ་གྲགས་པར་གྱུར་ཏོ། །དེ་ལྟར་དཔོན་སློབ་ཕན་ཚུན་ཐུགས་ཡིད་འདྲེས་པར་གྱུར་ཅིང༌། དགོངས་པའི་དོན་ཐམས་ཅད་ཇི་ལྟར་བཞེད་པ་བཞིན་དུ་གྲུབ་སྟེ། སླར་ཡང་གདན་ས་ཆེན་པོར་ཁ་ལོ་བསྒྱུར་བའི་གསོལ་བ་བཏབ་པས།༑ གནང་སྦྱིན་རྒྱ་ཆེན་པོས་བཀུར་སྟི་དང་ལྡན་པར་མཛད། ཕྱག་ཕྱི་དྲུང་འཁོར་རྣམས་ལ་ཡང་བབ་ཐོབ་དང་མཐུན་པའི་གནང་སྦྱིན་གྱིས་ཡིད་ཀྱི་དགའ་བ་སྐྱེ་བར་མཛད་དོ།༑ །༑དེ་ནས་བྲ་བོ་དང་རོང་པོ་སོགས་ཀྱི་གདན་འདྲེན་དང་བསྟུན་ནས་བྱང་ཕྱོགས་སུ་ཆིབས་ཁ་སྒྱུར་བར་མཛད་པའི་ཐོག་མར་བྲ་བོ་དང་རོང་པོ་རྣམས་ཀྱི་འབུལ་བ་ཞབས་ཏོག་བཀུར་སྟི་ཕུན་སུམ་ཚོགས་པའི་ཁྲི་ལ་བླངས་ཏེ། རང་རང་གི་ལོངས་སྤྱོད་རྣམས་དོན་ཡོད་པར་བྱ་བའི་ཕྱིར། སྐྱབས་འགྲོ་དང་སེམས་བསྐྱེད་ལ་སོགས་པ་ཆོས་ཀྱི་འབྲེལ་པ་རྣམས་ཞུས་ནས་གང་ཡོད་ཀྱི་འབུལ་བ་བྱས་ཤིང༌།

རྗེ་ཉིད་ཀྱིས་ཀྱང༌། བསྔོ་བ་དང་སྨོན་ལམ་རྣམ་པར་དག་པས་རྒྱས་འདེབས་པར་མཛད་དོ། །དེ་ནས་བྱང་རིས་ཀྱི་རུ་བ་རྣམས་རྐྱེན་འགའ་ཞིག་ལ་བརྟེན་ནས་ཕྱོགས་གཅིག་འདུས་པར་གྱུར་ཏེ། དེ་དག་ཐམས་ཅད་ཀྱི་ནན་ཏན་ཆེན་པོས་གདན་འདྲེན་ཞུས་པས། དེ་རྣམས་ཀྱི་ཞུ་བ་དང་དུ་བླངས་ནས་འགྲོ་བའི་དོན་ཕུན་སུམ་ཚོགས་པ་མཛད་པའི་ཕྱིར། རིམ་པ་ལྟར་ཕེབས་ནས། དེ་རྣམས་ཀྱང་སྐྱབས་འགྲོ་དང་སེམས་བསྐྱེད་ཡིག་དྲུག་ལ་སོགས་པའི་ལམ་རྣམ་པར་དག་པ་ལ་འཁོད་པར་མཛད་ཅིང༌། རུ་སྡེ་སོ་སོ་ནས་རྟ་དང་དྲེའུ་དང་མཛོ་ཕོ་མོ་ལ་སོགས་པ་རྐང་བཞིའི་ཚོགས་དང༌། མར་ཐུད་ལ་སོགས་ཏེ།༑ ས་ཕྱོགས་ཐམས་ཅད་བཀང་བའི་འབུལ་བ་ཕུལ་བ་རྣམས་བཞེས་ཤིང༌། ཐམས་ཅད་ཀྱང་བསྔོ་བ་དང་སྨོན་ལམ་གྱིས་རྒྱས་གདབ་སྟེ། ཚོགས་གཉིས་ཀྱི་རྒྱ་མཚོ་ཆེན་པོར་སྤེལ་བར་མཛད། སོ་སོའི་སྡེ་རིགས་མི་མཐུན་པ་རྣམས་ཀྱང་འདུམ་པ་དང༌། འཁོན་མེད་པར་ཐམས་ཅད་མཐུན་པའི་ལམ་ལ་བཀོད་དེ། གདན་ས་ཆེན་པོ་འབྲི་གུང་བྱང་ཆུབ་ཀྱི་གླིང་དུ་ཕེབས་ནས་བཤད་སྒྲུབ་ཀྱི་བྱ་བ་རླབས་པོ་ཆེ་རྒྱུན་མི་འཆད་ཅིང་རིམ་གཉིས་ཀྱི་ཐུགས་དམ་ཟབ་མོས་དུས་འདའ་བར་མཛད་དོ། །དེའི་བར་སྐབས་ཞིག་ཏུ།༑ ཡར་རྒྱབ་དཔོན་ཆེན་པ་ལ་ཡང་སྣེ་གདོང་གོང་མ་ཆེན་པོས། ཕྱིར་ལྟས་ཀྱི་དོགས་པ་ཆེན་པོའི་གཞི་ཡོད་པའི་སྟེང་དུ། དེའི་སྙད་འདོགས་ཀྱང་རྙེད་ནས། ཁྲིམས་གཏམ་ཆེན་པོ་བསྒྲགས་ཤིང༌། གཞིས་ཁ་མཐར་རྒྱས་སུ་རེ་ཞིག་ངལ་གསོ་བྱིན་པའི་འོག་ཏུ་གཤེད་མ་བསྐོས་པའི་གཏམ་ཐོས་ནས་ཤིན་ཏུ་སྐྲག་པ་ཆེན་པོས་བཞིན་གྱི་མདངས་མེད་པར་རྟབ་རྟབ་པོས་འདིར་ཐར་བྱུང་བ་ལ། ཆེན་པོ་ལ་འོས་པའི་སྣེ་ལེན་དང༌། གསུང་གི་གནང་བ་ཟབ་ཅིང་རྒྱ་ཆེ་བ་གསལ་བའི་དབུགས་ཕྱུང་ཤིང་སྡུག་བསྔལ་སེལ་བར་མཛད་ཅིང༌། དཔོན་གཡོག་ཐམས་ཅད་མཐུན་རྐྱེན་བསམ་གྱིས་མི་ཁྱབ་པ་དང་བཅས་པ་ལོ་འགའི་བར་དུ་གནང་ནས། ཕྱག་ཕྱིར་འཇོག་པར་མཛད་པའི་སྟེང་དུ།

རིན་སྤུངས་པས་གདན་འདྲེན་བྱུང་བ་ལ། ཁོང་རང་གི་ཐུགས་འདོད་དང་བསྟུན་ནས་ཆིབས་དྲེལ་ལ་སོགས་བཟང་མང་གི་སྒར་ཆས་དང༌། ཆོས་དང་ཟང་ཟིང་གི་གནང་སྦྱིན་དང་བཅས་ཏེ་ཉེན་མེད་ཀྱི་སར་སྐྱེལ་བར་མཛད་དེ། འདི་ལྟ་བུ་ལ་སོགས་པ་མི་འཇིགས་པའི་སྐྱབས་གཙོ་བོར་གྱུར་པའི་སྦྱིན་པ་བཞིའི་འགྲོ་བའི་དོན་མཛད་པ་ཡང་རྨད་དུ་བྱུང་བའི་རྣམ་པར་ཐར་པའོ། །གཞན་ཡང་བདག་ཅག་འགྲོ་བ་ལྷ་མིའི་སྐྱབས་གནས་དམ་པ་ཆོས་ཀྱི་རྗེ་རིན་པོ་ཆེ་འདི་ནི། སྔོན་རྒྱལ་བའི་གསུང་རབ་ལ་སྦྱངས་པ་ཕུལ་དུ་ཕྱིན་པའི་སྟོབས་ཀྱིས་སྐུ་ཚེ་འདིར་ཡང༌། གསུང་རབ་ཇི་ལྟ་བུ་ཞིག་ཡིན་ཀྱང༌། གཟིགས་པ་ཙམ་གྱིས་དོན་ཐོགས་མེད་དུ་མཁྱེན་པ་དང༌། གཞན་ལ་འདོམས་པ་ལའང༌།༑ བག་ཚ་བ་དང་ཐོགས་པ་མི་མངའ་ཞིང༌། སྤོབས་པ་མི་ཟད་པའི་སྒོ་ནས་དཔེ་དོན་དང༌། ལུང་རིགས་དུ་མ་དང་བཅས་ཏེ་སྟོན་པར་མཛད་པས་གདུལ་བྱའི་བློ་གྲོས་ཀྱི་པདྨོ་རྒྱས་པར་བྱེད་ནུས་པ་དང༌། ལྷག་པ་ཚུལ་ཁྲིམས་ཀྱི་བསླབ་པ་ཡོངས་སུ་རྫོགས་པ་དགེ་སློང་གི་བརྟུལ་ཞུུགས་འཛིན་པ་ལ་གཙོ་བོར་མཛད་ཅིང༌། ཐུབ་དབང་གི་བཅས་མཚམས་ལས་འགལ་བའི་ཉེས་པ་ཕྲ་མོ་ཙམ་ཡང་མི་འབྱུང་བ་ལྟ་སྨོས་ཀྱང་ཅི་དགོས་ཏེ། རྨི་ལམ་དུ་ཡང་འཆལ་ཁྲིམས་མ་ལུས་པ་སྤངས་ནས། གཞན་དག་རེ་རེ་ཡང་བསྙེན་རྫོགས་དང་རབ་ཏུ་བྱུང་བ་བྱེད་པར་འདོད་པ་ལ་ཐུགས་ཤིན་ཏུ་དགྱེས་པ་ཆེན་པོ་དང་བཅས་ཏེ་མཐུན་རྐྱེན་སྦྱར་བའི་སྒོ་ནས་ཚུལ་ཁྲིམས་རྣམ་པར་དག་པ་ལ་སྦྱོར་བར་མཛད་པ་སོགས་དམ་ཆོས་འདུལ་བའི་བསྟན་པ་འཕེལ་བའི་ཐབས་ལ་ཐུགས་ལྷག་པར་བརྩོན་པ་ཡིན་ནོ། །གཞན་ཡང་དམ་པ་འདི་ཉིད་མཁས་པའི་བྱ་བ་འཆད་རྩོད་རྩོམ་གསུམ་གྱི་བློ་གྲོས་ཐོགས་པ་མེད་པ་མངའ་བའི་སྟོབས་ཀྱིས་མན་ངག་གི་བསྟན་བཅོས་ཟབ་ཅིང་རྒྱ་ཆེ་བ་མཛད་པའི་རིམ་པ་མདོ་ཙམ་ཞིག་སྨོས་པ་ནི། ཐོག་མར་མོས་གུས་སྲོག་གི་འཁོར་ལོའི་མན་ངག་མི་གསལ་བར་བླ་མའི་ཞལ་ལས་ཤེས་དགོས་པ་རྣམས་ཀྱི་གནད་ལེགས་པར་བཀྲོལ་ནས་གསལ་བར་བྱེད་པའི་ཁྲིད་རིམ་མཛད།༑

དེ་དང་འབྲེལ་བར་ལྔ་ལྡན་རིན་པོ་ཆེ་གསལ་བྱེད་དང༌། ཁམས་ནས་རྗེ་ཉིད་ཀྱི་ཐུགས་སྲས་པུཎྱ་ས་མུ་དྲས་ཞུས་པའི་ལན། དགོངས་པ་གཅིག་པའི་དཀའ་བའི་གནད་རྣམས་གསལ་བར་བྱེད་པའི་དྲིས་ལན་འོད་སྟོང་ལྡན་པ་དང༌། རི་བོ་ཆེ་པའི་སྒོམ་ཆེན་བསོད་རྣམས་གྲུབ་ཀྱིས་ཕྱི་ནང་གི་ཁྱད་པར་དང༌། ཐེག་པ་ཆེ་ཆུང་གི་ཁྱད་པར།༑ སྔགས་མཚན་ཉིད་ཀྱི་ཁྱད་པར་བསྐྱེད་རིམ་གྱི་ཁྱད་པར་སོགས་ཞིབ་ཏུ་ཕྱེ་བ་ཞུས་པའི་ལན། ལུང་རིགས་མན་ངག་སྒྲུབ་ཡིག་གི་གནད་དུ་མས་བརྒྱན་པ་དང༌། སྟག་ལུང་སྒོམ་ཆེན་རྒྱལ་མཚན་དཔལ་བཟང་པོའི་ཞུས་ལེན་གེགས་སེལ་བོགས་འདོན་གྱི་གནད་དང༌། ཁྱད་པར་ཐིག་ལེའི་གེགས་སེལ་གྱི་གནད་དང་བཅས་པ་མཛད། ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད་ཡིག་དང༌། དེའི་རྒྱབ་སྐྱོར་རྣལ་འབྱོར་བཞིའི་རིམ་པ་ཚིགས་སུ་བཅད་པ་མཛད། ཁམས་སྐྱོའི་བླ་མ་གཉིས་ཀྱིས་སྐུལ་བའི་ངོར་ཆོས་དྲུག་འཆད་ཐབས་ཀྱི་མན་ངག་སྦས་དོན་ཀུན་གསལ་མཛད། གླིང་ཁ་དར་རྒྱས་རྩེར་བཞུགས་པའི་དགེ་འདུན་རྣམས་ཀྱིས། རྗེ་ཉིད་ཀྱིས་ཐུགས་དམ་དུ་བཞེས་ཤིང༌། ཡབ་མེས་རྣམས་ཀྱིས་ཀྱང་དེ་ལ་མངའ་བརྙེས་པའི་ཡི་དམ་གྱི་རྩ་བ་ཞིག་དགོས་ཞུས་པའི་ངོར་རྗེ་བཙུན་རྡོ་རྗེ་རྣལ་འབྱོར་མ་ཞལ་གཉིས་མའི་སྒྲུབ་དཀྱིལ་དངོས་གྲུབ་ཀྱི་འདོད་འཇོ་མཛད། བདེ་མགོན་གྱི་ལས་རིམ་གསལ་བའི་སྒྲོན་མེ་བྱ་བ་ཕྱི་རབས་ལ་ཕན་པའི་དོན་དུ་མཛད། ཨ་ཕྱི་ཆོས་ཀྱི་སྒྲོན་མ་མཆེད་ལྔའི་སྒྲུབ་ཐབས་ནོར་བུ་བསམ་འཕེལ་ཞེས་བྱ་བ་གདུང་རབས་རྣམས་ཕྲིན་ལས་མངའ་བརྙེས་པའི་དོན་དུ་མཛད། ཕྱག་ཆེན་ཆོས་དྲུག་གི་གསོལ་འདེབས་རིགས་བདག་མ་སྒྲུབ་སྡེའི་རྟོགས་ལྡན་རྣམས་ཀྱིས་བསྐུལ་བའི་ངོར་མཛད། རྗེ་ཉིད་ཀྱི་གསང་བ་དང་ཤིན་ཏུ་གསང་བའི་རྣམ་ཐར། ནང་སོ་རྒྱ་མཚོ་བས་བསྐུལ་བའི་ངོར་མཛད་པ་སོགས་མགོ་སྨོས་པ་ཙམ་མོ། །རྒྱས་པར་བལྟ་བར་འདོད་ན་དེ་དང་དེ་དག་གི་རིམ་པ་ཕྱོགས་གཅིག་ཏུ་སྡེབས་པ་ལས་ཤེས་པར་བྱའོ། །གཞན་ཡང་བླ་མ་ཡི་དམ་མཁའ་འགྲོ་ཆོས་སྐྱོང་རྣམས་ཀྱིས་རྗེས་སུ་བཟུང་བའི་ཚུལ་ནི།

སྤྱིར་རྗེ་བཙུན་འདི་ཉིད་དང༌། བླ་མ་མཁའ་འགྲོ་སྐུ་ལུས་དང་གྲིབ་མ་བཞིན་དུ་འབྲལ་བ་མེད་པ་ཡིན་མོད་ཀྱི། འོན་ཀྱང་ཚུ་རོལ་མཐོང་བའི་སྣང་ངོར་ཅུང་ཟད་ཙམ་སྨོས་པ་ནི། རྣམ་ཐར་འདི་ཉིད་ཀྱི་སྟོད་སྨད་ཐམས་ཅད་ལ་ཁྱབ་པར་ཡོད་པས། དེ་དག་ལས་རྟོགས་པར་བྱ་དགོས་སོ། །དེང་འདིར་བདག་ཅག་གི་བླ་མ་མ་ལུས་ཤིང༌།༑ ལུས་པ་མེད་པའི་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པར་གྱུར་པ་འཇིག་རྟེན་གསུམ་གྱི་མགོན་པོ་རིན་པོ་ཆེ་ཞེས་སྙན་པའི་བ་དན་དཀར་པོ་ས་གསུམ་ན་གཡོ་བ་དེའི་རྣམ་པར་སྣང་བ་མཛད་པའི་ཚེ། མཁྱེན་གཉིས་ཐར་པའི་གྲུ་བོ་ཆེན་པོས། འགྲོ་ཀུན་སྲིད་པའི་རྒྱ་མཚོ་ལས་སྒྲོལ་བར་བྱེད་པའི་རྟེན་གཅིག་པུ་པ།༑ མི་མཇེད་ཀྱི་ཞིང་འདིར་སྔོན་ཆད་མ་བྱུང་བར་མི་འགྱུར་བའི་རྟེན་གྱི་མཆོག ཡེ་ཤེས་ཀྱི་རྣམ་པར་རོལ་པ་ཆེན་པོའི་མདངས་བཀྲ་ཞིང་སྐུ་ལྔའི་ཟེར་འཕྲོ་བ་མི་མཇེད་འཇིག་རྟེན་གྱི་ཁམས་ཀུན་ཏུ་བཀྲམ་པར་མཛད་དེ། ལུས་ཅན་ཐམས་ཅད་བླ་ན་མེད་པར་བྱང་ཆུབ་ལ་འགོད་པར་བྱ་བའི་ཕྱིར། བཀྲ་ཤིས་སྒོ་མང་ཡིད་བཞིན་གྱི་ནོར་བུའི་དགའ་སྟོན་འགྱེད་པར་བཞེད་ནས། ཅུང་ཟད་ཐུགས་མཉམ་པར་བཞག་པའི་ཚུལ་གྱིས་ནམ་མཁའི་མཐར་ཐུག་པར་འོད་ཟེར་གྱི་སྣང་བ་ཆེན་པོས་ཁྱབ་པར་མཛད་ཅིང༌། འོད་ཟེར་དེ་ཉིད་སླར་འདུས་ཏེ། ཉིད་ཀྱི་སྐུ་ལ་ལན་གསུམ་བསྐོར་བ་བྱས་ནས་མཛོད་སྤུའི་གནས་སུ་ཐིམ་པར་གྱུར་ཞེས་གྲགས་སོ། །དེའི་ཚེ་རྗེ་འཇིག་རྟེན་གསུམ་མགོན། སྒམ་པོ་གདར་གྱི་རི་ལ་བཞུགས་པའི་དུས་མངོན་སུམ་དུ། དུས་གསུམ་གྱི་རྒྱལ་བ་ཐམས་ཅད་ཀྱི་ཡུམ་རྡོ་རྗེ་རྣལ་འབྱོར་མའི་ཕོ་བྲང་ཙཱ་རིའི་རི་བོ་དག་པ་ཤེལ་རི་ཞེས་བྱ་བའི་ངོས་ལ། མ་ལུས་ཤིང་ལུས་པ་མེད་པའི་ཞིང་གི་བཀོད་པ་རབ་འབྱམས་བཀྲམ་ཞིང་དེ་དག་གི་དོན་མ་ཚང་བ་མེད་ཅིང་ལྷུན་གྱིས་གྲུབ་པར་བསྟན་ནས། ལོངས་སྤྲུལ་ཞི་ཁྲོ་རབ་འབྱམས་ཀྱི་འཁོར་ལོ། ཐ་མལ་པ་རྣམས་ཀྱིས་ཀྱང་མངོན་སུམ་དུ་མཇལ་བར་ནུས་པའི་མེ་ལོང༌།

རྟེན་མཆོག་བཀྲ་ཤིས་སྒོ་མང་འདི་ཉིད་ཇི་ལྟ་བར་གཟིགས་སྣང་གི་གཏན་ལ་ཕབ་ནས། སླར་འབྲི་གུང་བྱང་ཆུབ་ཀྱི་གླིང་དུ་ཁ་ལོ་སྒྱུར་ཞིང༌། སྤྲུལ་པའི་ལྷ་བཟོ་བ། མ་ཎི་བྷ་དྲ་འཁོར་དང་བཅས་པ་འབོད་པར་མཛད་ནས། རྒྱུ་ཡི་ཁྱད་པར་ལྷ་དང་མིའི་རིན་པོ་ཆེ་མཐའ་དག་གི་བང་མཛོད་ཁ་ཕྱེ་ནས། འོག་ཏུ་རིན་པོ་ཆེའི་ས་གཞི་སྣ་ཚོགས་རྡོ་རྗེ་དང་བཅས་པའི་ལྟེ་བར་ལྷུན་སྡུག་ཅིང་བྱིན་ཆགས་པའི་མཆོད་སྡོང་ཆེན་པོ་བང་རིམ་དུ་མ་དང་ལྡན་པའི་རྩེ་མོར་བཀའ་བརྒྱུད་ཀྱི་བླ་མ་རྣམས་བཀྲ་བར་མཛད་པ་ནས། ལོགས་ཟུར་རྣམས་ལ་ལོངས་སྤྲུལ་ཞི་ཁྲོ་རབ་འབྱམས་ཀྱི་དཀྱིལ་འཁོར་མ་ལུས་པ་བཀྲ་བར་མཛད་པའི་ལྷ་གྲངས་ཉིས་སྟོང་དང་བརྒྱད་བརྒྱ་སྟེང་དུ་གསེར་གདུགས་དགའ་བ་འཁྱིལ་བ། ཡང་རྩེར་གསེར་ཐོག་གསེར་འཕྲུ་གསེར་བྱ་དང་བཅས་པས་ཀུན་ནས་མཛེས་པར་མཛད་དེ། འགྲོ་ཀུན་ཚོགས་གཉིས་གསོག་པའི་རྟེན་དུ། འབྲི་གུང་འོག་མིན་གྱི་གནས་འདིར་བཞུགས་པར་མཛད། དེ་ལ་དཔེ་བླངས་པའི་གདུང་རྒྱུད་ན་རིམ་གྱིས་ཀྱང་མང་དུ་བཞེངས་པ། ད་ལྟའི་བར་དུ་ཡང་རྒྱུན་མི་འཆད་པར་བྱུང་ཞིང༌། སྒོ་མང་དེ་ཐམས་ཅད་ལས་རྒྱ་ཆེ་ཞིང་དཔངས་མཐོ་ལ་རྒྱུ་ཡི་ཁྱད་པར་ཡང་ཤིན་ཏུ་བཟང་ཤིང་རྒྱ་ཆེ་བ་དང་བཅས་པ་ཞིག་བཞེངས་པའི་དགོངས་པ་ཤར་བའི་ཚུལ་ནི། སླར་ཡང་འཇིག་རྟེན་གསུམ་གྱི་མགོན་པོ་གདུལ་བྱའི་མེ་ལོང་ལ་འཆར་བར་མཛད་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་འདིས། འགྲོ་བ་མ་ལུས་པ་རྣམས་རྣམ་གྲོལ་གྱི་ལམ་ལ་འགོད་པ་དང༌། རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་པ་དང༌། བླ་མ་རྒྱལ་བ་སྲས་དང་བཅས་པའི་བཀའ་དྲིན་གསབ་པའི་ཕྱིར། རྟེན་བཀྲ་ཤིས་སྒོ་མང་བཀོད་པ་སྔར་ནས་ཡོད་པ་རྣམས་དང་འདྲ་བ་ལས།༑ རྒྱ་དཔངས་ཁྱད་པར་དུ་གྱུར་པ། འཛམ་གླིང་གངས་ཅན་གྱི་ས་ཕྱོགས་སུ་བྱོན་པའི་རྟེན་གཅིག་ལ་ཡ་མཚན་པ་ཞིག་བཞེངས་པར་ཐུགས་ཐག་ཆོད་ནས། ཐོག་མར་ལྷ་བཟོ་བ་བི་ཤྭ་ཀརྨའི་ལག་རྩལ་ལ་འགྲན་པར་ནུས་པ།

དེང་སང་རྒྱ་དཀར་ནག་བལ་བོད་སོགས་ཐམས་ཅད་དུ་བཟོ་རིགས་ལ་འགྲན་པའི་ཟླ་ཐམས་ཅད་དང་བྲལ་བ་དཔོན་མོ་ཆེ་རྡོ་རྗེ་རྒྱལ་མཚན་པ་ཞེས་བྱ་བ། རྒྱལ་བའི་དབང་པོ་ཀརྨ་པའི་ལྷ་བཟོ་ཆེན་མོ་དེ་ཉིད་ཀྱི་སྤྲུལ་པར་ཡང་ཡོངས་སུ་གྲགས་པ་དཔོན་གཡོག་སུམ་ཅུ་ཐམ་པ། སློབ་དཔོན་པདྨས་བྱིན་གྱིས་བརླབས་པའི་སྦས་ལུང༌། ཇོ་བོ་བེ་ག་བཞུགས་ཤིང་བྱིན་གྱིས་བརླབས་པའི་ཡུལ་ཆེན་པོ་དང་ཉེ་ཞིང་ཙཱ་རི་ཡེ་ཤེས་འཁོར་ལོའི་ནུབ་སྒོ། རིག་བྱེད་མཁས་པའི་སྐྱེས་བུ་དུ་མས་གང་བའི་ས་ཕྱོགས་བྱར་ཞེས་བྱ་བ་ནས་འགུགས་པར་མཛད་དེ། དམར་སེར་ཅན་ཞེས་བྱ་བ་མེ་མོ་སྦྲུལ་གྱི་ལོ། ཟླ་བ་གསུམ་པའི་ཚེས་བཅུ་གཅིག་གི་ཉིན།༑ གཟའ་སྐར་སྦྱོར་བྱེད་བཟང་པོ་དང་ལྡན་པར། མཚུངས་མེད་ཆོས་ཀྱི་རྗེ་རིན་པོ་ཆེ་ཉིད་ཀྱི་ཕྱག་ཕྱིར་ལྷ་བཟོ་བ་རྣམས་ཁྲིད་དེ། ཐིག་ཚད་ལེན་པར་ཕེབས་པའི་ཉིན།༑ ནམ་མཁའི་ཁམས་ཐམས་ཅད་འོད་ཀྱི་གུར་ཁང་ཆེན་པོའི་ནང་དུ་མེ་ཏོག་གི་ཆར་ཆེན་པོ་དྲི་ངད་དང་ལྡན་པར་བབས་ཤིང༌། མཚེའུ་ཁ་བདེ་ལྡན་གྱི་གཙུག་ལག་ཁང་དང༌།༑ སྒོ་མང་གི་བར་འཇའ་ཚོན་གྱིས་ལེགས་པར་སྦྲེལ་ཏེ། རི་བོའི་ངོས་ཀུན་ཀྱང་མཚོན་རིས་ཤིན་ཏུ་བཀྲ་བའི་འཇའ་ཚོན་གྱིས་ཡོལ་བ་བྲེས་པ་ལྟར་གྱུར་པ་སོགས་ངོ་མཚར་ཞིང་བཀྲ་ཤིས་པའི་དགེ་མཚན་དུ་མས་སྐྱེ་དགུ་རྣམས་ཀྱི་ཡིད་འཕྲོག་པར་མཛད་ནས། ཕྱག་ཚད་རྣམས་ལེགས་པར་བླངས་ཏེ། བཀའ་བརྒྱུད་བླ་མའི་བང་རིམ་སྔར་གོང་ལས་ལེགས་པར་སྤར་ཞིང༌། གྲུབ་ཆེན་བརྒྱད་ཅུ་ནས་ཆོས་སྐྱོང་བའི་སྲུང་མ་གཏེར་མགོན་གྱི་བར། ལྷ་གྲངས་སུམ་བརྒྱ་དང་ལྔ་བཅུ་རྩ་གཅིག་སྤར་བའི་ཞལ་བཀོད་ཀྱི་ཁྱད་པར་རྣམས་ཀྱང་ལེགས་པར་མཛད་དེ། ཟླ་བ་དེ་ཉིད་ཀྱི་ཉེར་གཅིག་ལ་ལྷ་ཁང་ཆེན་མོར་བཟོ་ཐབ་བཙུགས་ཤིང༌། ཉེར་གཉིས་ཀྱི་ཉིན་པར་བཟོ་རིགས་ཐམས་ཅད་ལ་བྱིན་རླབས་རྒྱ་ཆེན་པོ་མཛད། དེའི་དུས་ཐམས་ཅད་དུ་འཇའ་འོད་དང་མེ་ཏོག་གི་ཆར་ཆེན་པོ་ཡང་བབས།

ཐན་པའི་དུས་ཡིན་པ་ལ། བེང་ལྕམ་དྲལ་གྱི་དགྱེས་པའི་རྣམ་འགྱུར་མངོན་སུམ་དུ་བསྟན་ཅིང་ཆར་གྱི་རྒྱུན་ཆེན་པོ་ཡང་བབས་སོ། །དེ་ལྟར་རྒྱུའི་རབ་ཏུ་གནས་པ་མཛད་པའི་ཚེ་ཡང༌། ལྟས་དང་ཆོ་འཕྲུལ་བཟང་པོ།༑ དུས་ལས་ཡོལ་བའི་འབྲུག་སྒྲ་ངོ་མཚར་ཅན་གྲགས་པ་ལ་སོགས་པའི་ལྟས་བཟང་པོ་རྣམས་ཀྱི་བསྐུལ་བ་ལྟར། བཟོ་རིགས་པ་རྣམས་ལ་དད་པའི་མོས་གུས་ཁྱད་པར་ཅན་འཁྲུངས་པས། ཉིན་མཚན་གཡེལ་བ་མེད་པར་བཟོའི་ལས་ལ་སྤྲོ་བ་དང་ལྡན་པས་ཡིད་གཞུངས་པར་གྱུར་ནས་རྗེ་ཉིད་ཀྱི་དགོངས་པ་སྒྲུབ་པ་ལ་ཕན་ཚུན་འགྲན་པ་ལྟར་གྱུར་པས་ཐམས་ཅད་ཡིད་འཕྲོག་པར་མཛད་དོ། །དེའི་དུས་ནས་བཟོ་བོ་རྣམས་ལ་ཞབས་ཏོག་དང་བསྙེན་བཀུར་གྱི་ཁྱད་པར་དུས་བཞི་དང་བསྟུན་པའི་སྒོ་ནས་བཟའ་བ་དང༌།༑ བཅའ་བ་དང་བཏུང་བ་ལ་སོགས་པ་ཡུལ་མི་གཅིག་པའི་ལུགས་ཀྱི་བྱེ་བྲག་རང་རང་གི་ཡིད་ལ་ཇི་ལྟར་འབབ་པ་རྣམས་ཕོངས་པ་མེད་པར་མཛད། གོས་དང་མལ་སྟན་སོགས་ཀྱང་དབྱར་དགུན་དང་མཐུན་པའི་སྦྱོར་ལུགས་དང༌། རང་རང་གང་ལ་ཅི་དགོས་ཀྱི་འདོད་ཡོན་དང༌། བྲན་གཡོག་ལ་སོགས་པ་རྣམས་ཀྱང༌། བུ་གཅིག་པ་ལ་མ་ལྟར་བརྩེ་ཞིང་བྱམས་པས་སྐྱོང་བ་ལྟར་མཛད་པ་ཡིན་ནོ། །ཟླ་རེ་བཞིན་དུ། དུས་སྟོན་གྱི་ཁྱད་པར་བཟང་པོ་དང༌། དེའི་གནང་སྦྱིན་ཇ་བཟང་དང་གོས་དར་དང༌། གསེར་དངུལ་དང༌། རྟ་དྲེལ་ལ་སོགས་པ་རང་རང་ཡིད་ཀྱི་འདོད་པ་ཐམས་ཅད་ཚིམ་ཞིང་སྐྱེ་བོ་ཕལ་པོ་ཆེས་མཐོང་ན་བློར་མི་ཤོང་བ་དང༌། ལྷག་པར་དུས་ཆེན་རྣམས་ལ་རྗེ་ཉིད་ཀྱི་རིགས་དང་ཆོས་ལས་འཁྲུངས་པའི་སྐྱེས་མཆོག ཁང་གསར་ནང་སོའི་སྡེ་སྲིད་ཀྱི་ཁུར་བཟུང་ནས་རྗེ་རིན་པོ་ཆེའི་ཞབས་རིམ་སྒྲུབ་པའི་གཙོ་བོ་བྱམས་པ་ཆོས་ཀྱི་རྒྱལ་མཚན་དཔལ་བཟང་པོ་བས་ཐོག་དྲངས། ཁང་གསར་ནང་སོའི་དཔོན་ཆེ་ཆུང་གཉེར་ལས་འཛིན་དང་བཅས་པ་རྣམས་ཀྱིས་རྗེ་རིན་པོ་ཆེའི་ཐོག་དྲངས་དཔོན་མོ་ཆེ་པ་རྣམས་ལ། སྟོན་མོའི་བྱེ་བྲག་བསམ་གྱིས་མི་ཁྱབ་པས་བསྙེན་བཀུར་བའི་སྟེང་དུ།

ཀ་རུ་མའི་འབུལ་བ་བཟང་ཞིང་གྱ་ནོམ་པ་དང༌། བུ་ཆེན་དང་སློབ་མ་དྲུང་འཁོར་ལོངས་སྤྱོད་ཆེ་བ་རྣམས་དང༌། ཡུལ་སོ་སོའི་དཔོན་ཆེ་ཆུང༌། བྱང་བོད་ཀྱི་སྡེ་དགོན་དང་བཅས་པ་རྣམས་ཀྱིས་ཁུར་བླངས་པའི་དཔལ་འབྱོར་རྒྱ་ཆེན་པོས་བསྙེན་བཀུར་འབུལ་བ་བསམ་གྱིས་མི་ཁྱབ་པ་བྱས་སོ། །འདི་ལྟ་བུའི་རྟེན་བཞེངས་ཀྱི་སྙན་པའི་གྲགས་པས་ས་འོག་དང་ས་སྟེང་ས་བླ་ཐམས་ཅད་དུ་བཀྲམ་པ་ལྟར་ཁྱབ་པར་གྱུར་པས། རྒྱ་ནག་ནས་གོང་མ་རྒྱལ་པོའི་འབུལ་ཆའི་ཐོག་དྲངས། བསམ་བློ་ནང་སོ། སྔོ་ཕུར་ཁ་བརྒྱད་སོགས་རྒྱ་ནག་གི་ཕྱོགས་ནས་དད་ཐོབ་ཀྱི་བུ་ཆེན་རྣམས་ཀྱི་རྟ་དང་དྲེའུ་ཇ་དང་གོས་དར་གྱི་འབུལ་སྣོད་བསམ་གྱིས་མི་ཁྱབ་པ། འབུལ་དཔོན་བློ་གྲོས་རྒྱལ་མཚན་པས་ཐོག་དྲངས་འབུལ་དཔོན་རྣམས་ཀྱིས་ཕྱག་ཏུ་སྨིན་པར་བྱས་ཤིང་འདན་མའི་འབུལ་དཔོན་ཀུན་དགའ་ཤེས་རབ་དང༌། ཀླུ་དབང་རྒྱ་མཚོ་སོགས་ཀྱི་རྟ་དང་དྲེའུ་དང༌། ཇ་གོས་དར། གསེར་དངུལ་ལ་སོགས་པའི་འབུལ་སྣོད་ཀྱི་བྱེ་བྲག་བསམ་གྱིས་མི་ཁྱབ་པ་དང༌། སྟོད་མངའ་རིས་སྐོར་གསུམ་ནས་རྒྱལ་པོ་རྣམས་ཀྱིས་ཐོག་དྲངས། རྡོར་འཛིན་ཆེན་པོ་སོ་སོའི་བླ་མ་གྲྭ་བུ་སློབ་དང་བཅས་པ་རྣམས་ཀྱིས་ཀྱང་སོ་སོ་ནས། གསེར་དངུལ་ཟངས་གསུམ་དང༌། སྨན་དང་རས་ཆ་དང་མཆོད་ཆའི་བྱེ་བྲག་བསམ་གྱིས་མི་ཁྱབ་པ་འབུལ་དཔོན་ཀུན་དགའ་ཤེས་རབ་དང་བྱམས་པ་སེང་གེ་སོགས་ཀྱིས་དད་ཅིང་གུས་པའི་སྒོ་ནས་རིན་པོ་ཆེའི་བང་མཛོད་འགེངས་པར་མཛད་དོ། །གཞིས་ཁ་རིན་སྤུངས་པས་ཐོག་དྲངས་པའི་དབུས་གཙང་གི་སྡེ་པ་ཕལ་ཆེར་གྱིས་ཀྱང་ཤིན་ཏུ་དད་ཅིང་གུས་པའི་སྒོ་ནས་ཡོ་བྱད་མཁོ་དགུའི་ཞབས་ཏོག་བསྒྲུབས་ཤིང༌། ཁྱད་པར་སྤྱན་སྔ་ཞྭ་དམར་བ་ཆོས་ཀྱི་གྲགས་པ་ཡེ་ཤེས་དཔལ་བཟང་པོའི་གནང་སྦྱིན་གྱིས་ཐོག་དྲངས། སྟག་ལུང་ཆོས་རྗེ་ཁུ་དབོན་སོགས་དབུས་གཙང་གི་བླ་མ་ཆེ་དགུ་ཕལ་ཆེར་གྱིས་ཀྱང་དད་པའི་འབུལ་བ་དཔག་ཏུ་མེད་པ་ཆར་ལྟར་བབས་སོ། །གཞན་ཡང་དྭགས་ལྷ་སྒམ་པོའི་ཆོས་རྗེ།

སྤུ་བོ་ཆོས་རྗེ་སོགས་ལྷོ་ཕྱོགས་ཀྱི་བླ་མ་ཆེ་ཆུང་གྲྭ་བུ་སློབ་དང་བཅས་པ་དང༌། ཀོང་པོའི་ཕྱོགས་ཀྱི་གྲྭ་པ་ཡོན་བདག་དང་བཅས་པ་རྣམས་དང༌། དྭགས་པོའི་སྡེ་དཔོན་ཀུན་རབ་པ་འཁོར་བཅས་དང༌། གནས་ཆེན་ཙཱ་རིར་བཞུགས་པའི་རྡོར་འཛིན་གྱིས་ཐོག་དྲངས་ལས་ཚན་བཅོ་བརྒྱད་ལ་སོགས་ཏེ།༑ ཕྱོགས་བཅུའི་ཆོས་རྗེ་རྣམ་པ། བླ་མ་སློབ་དཔོན། སྡེ་བདག་སོ་སོ། དམངས་ཕལ་པ་ལ་སོགས་པ་དཔག་ཏུ་མེད་ཅིང་གྲངས་ལས་འདས་པ་ཐམས་ཅད་ཀྱིས་ཀྱང་དད་པ་དང་མོས་པ་བསམ་གྱིས་མི་ཁྱབ་པའི་སྒོ་ནས་འབུལ་བ་ཕུལ་བ་ནི་བརྗོད་པར་མི་ནུས་ཤིང་བགྲང་གིས་མི་ལང་པའོ། །གཞན་ཡང༌། ཉང་པོ་དང༌། སྙེ་བོ་རྔོད་དང༌།༑ ཁམས་རི་བོ་ཆེ་སོགས་ནས་ཀྱང་གསེར་དངུལ་སོགས་འདོད་དགུའི་ཡོ་བྱད་འབབ་ཆུ་ཆེན་པོའི་རྒྱུན་ལྟར་ཟད་མི་ཤེས་པའི་འབུལ་བ་བསམ་གྱིས་མི་ཁྱབ་པ་ཡིན་ནོ། །རྗེ་བཙུན་དམ་པ་འདི། ཐུགས་རྗེ་དང་ནུས་པ་བསམ་གྱིས་མི་ཁྱབ་པའི་ཤུགས་ཚད་མེད་པའི་སྟོབས་ཀྱི། སྔོན་སངས་རྒྱས་ཀྱི་ཕྲིན་ལས་མ་ཞུགས་ཤིང་གདུལ་བྱའི་གནས་སུ་མ་གྱུར་པའི་ནག་པོ་ཧོར་རྣམས་ཀྱིས་ཀྱང༌། རྗེ་བཙུན་ཉིད་དང་རྟེན་བཀྲ་ཤིས་སྒོ་མང་གི་གྲགས་པ་ཆེན་པོས་ས་སྟེང་ཁྱབ་པར་གྱུར་པས་ཡིད་རབ་ཏུ་མགུ་ཞིང་དད་པའི་སྤུ་ལོང་རབ་ཏུ་གཡོས་ཏེ། ཐམས་ཅད་ཀྱི་དངོས་པོའི་ཁྱད་པར་བཟང་ཞིང་རྒྱ་ཆེ་བ་ཕུལ་ནས། དེ་རྣམས་ལ་ཡང་ཐར་པའི་ས་བོན་ཐེབས་པ་ནི་རྨད་དུ་བྱུང་བ་ལས་ཀྱང་ཆེས་རྨད་དུ་བྱུང་བའི་མཛད་པ་ཡིན་ནོ། །དེ་ནས་ཐོག་མར་བཟོ་ཐམས་ཅད་ཀྱི་ཕུད་ལ། མཉམ་མེད་དྭགས་པོ་བཀའ་བརྒྱུད་ཞེས་གྲགས་པའི་འོད་ཟེར་ཆེན་པོས་ནམ་མཁའི་མཐར་ཐུག་པའི་འགྲོ་བ་མ་ལུས་པའི་མུན་པ་སེལ་བའི་གཞིར་གྱུར་པའི་བཤེས་གཉེན་དམ་པར་གྱུར་པ། རྒྱལ་བའི་མདོ་སྡེ་དུ་མ་ནས། སྔོན་གྱི་དུས་ན་མེ་ཏོག་ཟླ་མཛེས། ཐུབ་པའི་སྤྱན་སྔར་ཟླ་འོད་གཞོན་ནུ། གངས་རིའི་ཁྲོད་དུ་སྙིང་པོ་དོན་གྱི་བསྟན་པའི་བདག་པོ་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པའི་དགེ་སློང་འཚོ་བྱེད་བྱ་བར་ལུང་བསྟན་ཅིང༌།

ས་ལམ་གྱི་ཡོན་ཏན་ཐམས་ཅད་རྫོགས་པར་གྱུར་པས། སངས་རྒྱས་སྟོང་གི་ཞལ་སྟོན་ཅིང༌། སྐུ་བརྒྱ་ཕྲག་དུ་མར་སྤྲུལ་པ་ལ་སོགས་པའི་མཆོག་གི་གྲུབ་རྟགས་དཔག་མེད་སྟོན་ཅིང་སྐུ་གསུམ་མངོན་དུ་གྱུར་པའི་སེམས་དཔའ་ཆེན་པོ། གངས་ཅན་གཙུག་གི་ནོར་བུར་གྱུར་པ་མཉམ་མེད་དྭགས་པོ་རིན་པོ་ཆེ་ལ། རྗེ་བཙུན་འདི་ཉིད་མི་ཕྱེད་པའི་དད་པ་བརྟན་པོ་ཐོབ་སྟེ་ཡང་ཡང་ཞལ་མཇལ་ཞིང་གསུང་གི་གནང་བ་ཡང་དཔག་ཏུ་མེད་པ་ཐོབ་པས། དེའི་བཀའ་དྲིན་གསབ་པའི་ཕྱིར། རྒྱུ་བཟང་ཞིང་ཞལ་བཀོད་ཀྱི་ཁྱད་པར་ངོ་མཚར་བར་མཛད་པ། དཔོན་མོ་ཆེ་པས་ཀྱང་དད་ཅིང་གུས་པས་དང་དུ་བླངས་ཏེ། དུས་མྱུར་བ་བྱོན་ལེགས་པ་རང་བྱོན་ལྟ་བུ་ལེགས་པར་གྲུབ་པ་ལ། ནང་བཞུགས་ཡང་མདོ་རྒྱུད་དང་མཐུན་པ་བྱིན་རླབས་ཤིན་ཏུ་ཆེ་བའི་རྟེན་རིང་བསྲེལ་ཁྱད་པར་ཅན་བཞུགས་པ་ལ། རབ་ཏུ་གནས་པ་ཡང་རྗེ་བཙུན་དམ་པ་ཉིད་ཀྱི་ཐོག་དྲངས་དགེ་སློང་གི་དགེ་འདུན་བསམ་གྱིས་མི་ཁྱབ་པས། མདོ་རྒྱུད་ནས་ཇི་ལྟར་གསུངས་པ་བཞིན་ལེགས་པར་གྲུབ་པའི་མཐར་ཕྱིན་གྱི་ཤིས་པ་བརྗོད་པའི་མེ་ཏོག་འཐོར་བའི་ཚེ། ལྷ་དང་མཁའ་འགྲོས་མེ་ཏོག་གི་ཆར་ཆེན་པོས་གང་བར་བྱས་པ་སོགས། བཀྲ་ཤིས་པའི་དགེ་མཚན་དུ་མ་དང་བཅས་ཏེ་ལེགས་པར་གྲུབ་སྟེ།༑ རྟེན་བཀྲ་ཤིས་སྒོ་མང་བར་ཆད་མེད་པར་གྲུབ་པའི་རྟེན་འབྲེལ་ཐམས་ཅད་འདི་ནས་འགྲིག་པའོ། །དེ་ནས་འོག་གཞི་སྣ་ཚོགས་རྡོ་རྗེ་ནས་ཉི་ཟླ་བྱ་རུའི་བར་གྱི་མཆོད་སྡོང་ཆེན་པོའི་མ་ཁོག་གི་སྐྱེ་མཆེད་དང་འཕྲུལ་ལས་གྲུབ་པའི་ལྷ་རྣམས་ལེགས་པར་གྲུབ་ཅིང༌། དེ་ནས་ལུགས་མའི་གཙོ་བོ། ཉི་ཟླ་བྱ་རུ་དང་བཅས་པ་ལ་བཞུགས་པའི་ཆོས་རྗེ་བླ་མའི་དངུལ་སྐུ་ཆེན་མོ། དངུལ་སྲང་སུམ་ཅུ་ལས་ལེགས་པར་གྲུབ་པ། ཕྱག་ཚད་དང་ལྡན་པ། ཁྲི་དང་རྒྱབ་ཡོལ་ཟངས་གསེར་ལས་གྲུབ་པ། སྐྱེ་མཆེད་སོགས་དཔོན་མོ་ཆེ་པས་བཟོ་གཉེ་བཟུང་ཙམ་མ་གཏོགས་རང་བྱོན་གྱི་ཚུལ་དུ་བྱུང་བས། དཔོན་མོ་ཆེ་བ་ཡང་ཤིན་ཏུ་ངོ་མཚར་ཏེ།

ནང་བཞུགས་རབ་གནས་བསམ་གྱིས་མི་ཁྱབ་པ་མཛད་ནས་མེ་ཏོག་འཐོར་བའི་ཚེ། དངུལ་སྐུ་དེ་ཉིད་ལས་འོད་ཟེར་ཁ་དོག་སྣ་ལྔ་ཕྱོགས་ཐམས་ཅད་དུ་འཕྲོ་བ་ཀུན་གྱི་མཐུན་སྣང་དུ་གྲུབ་ཅིང༌། མེ་ཏོག་གི་ཆར་དང༌། འཇའ་འོད་ཀྱི་གུར་ལ་སོགས་པ་ཀུན་གྱི་ཡིད་འཕྲོག་པར་མཛད་ཅིང་ཐམས་ཅད་དད་པའི་མཚོ་ཆེན་གང་བར་གྱུར་པ་ལགས་སོ། །དེ་ལྟར་བཀྲ་ཤིས་སྒོ་མང་གི་ཕྱི་མོ་ལ། ལྷ་ཉིས་སྟོང་བརྒྱད་བརྒྱར་གྲགས་པ་ལས། སྒོ་མང་གསར་བཞེངས་འདི་ཉིད་ལ་སྔར་གོང་ལས་ལྷག་པའི་ལྷ་གྲངས་བྱོན་ཚུལ་ནི། བཀའ་བརྒྱུད་བླ་མའི་བང་རིམ་ལ་གྲུབ་ཐོབ་བརྒྱད་ཅུའི་གྲངས་ལྡན་དང༌། རྗེ་ཉིད་མོས་པའི་གྲུབ་ཆེན་འགའ་ཞིག་དང༌། རྗེ་བཙུན་ཉིད་ཀྱི་བཀའ་དྲིན་ཆེ་བའི་བླ་མ་བཅུ་གཉིས་དང༌། རྗེ་ཉེར་གཉིས་རིན་པོ་ཆེ་ཕྱིན་ཆོད་ཀྱི་གདུང་རྒྱུད་རིན་པོ་ཆེ་དད་ཐོབ་ཀྱི་སྐུ་རྣམས་དང༌། གཏེར་མགོན་གྱི་བར་དུ་ལྷ་སུམ་བརྒྱ་དང་ལྔ་བཅུ་རྩ་གཅིག་འཕར་བ་གྲངས་པའི་སུམ་སྟོང་དང༌། བརྒྱ་ལྔ་བཅུ་རྩ་གཅིག་གི་གྲངས་དང་ལྡན་པ་རྣམས་ལ་སོ་སོའི་ནང་བཞུགས་ཀྱི་རིམ་པ། བླ་མ་གྲུབ་ཆེན་གོང་མ་རྣམས་ཀྱི་གདུང་རིང་བསྲེལ། དབུ་སྐྲ་ཕྱག་སེན་ཕྱག་ཕྲེང་བྱིན་རླབས་ཅན་རྣམས་དང༌། གཞན་ཡང་སངས་རྒྱས་བྱང་སེམས་རྣམས་ཀྱི་རིང་བསྲེལ་རྩོད་པ་མེད་པ་དང༌། ལྷ་ཆེ་བ་རྣམས་ལ་གཟུངས་ཀྱི་བྱེ་བྲག་ཚང་མ་ཉིས་འགྱུར་དང་སུམ་འགྱུར།༑ འབྲིང་རྣམས་ལ་ཡང་གཟུངས་ཆེན་གྲགས་ཆེ་བ་རྣམས་དང༌། ཆུང་ངུ་འཕྲུལ་མ་རྣམས་ཀྱི་ནང་དུའང༌། རང་རང་གི་གཟུངས་ཆུང་གི་ཁྱད་པར་རྣམས་ལཉྫ་དང་འབའ་འབྲུ་སྔགས་ཀྱི་རྣམ་པ་ཇི་ལྟར་འོས་འོས་སོགས་དང༌། གནོད་སྦྱིན་ཕོ་འཁོར་མོ་འཁོར་ཡན་ཆོད་ཀྱི་ནང་བཞུགས་ཀྱི་རིམ་པ་རྣམས་གོ་རིམ་མ་འཆོལ་ཞིང་མ་འཁྲུགས་ལ་མཚན་ཉིད་དང་ལྡན་པར་རྗེ་ཉིད་ཀྱི་ཞལ་བཀོད་ཀྱི་ཁྱབ་པར་མཛད་ནས་དགེ་བའི་བཤེས་གཉེན་རྣམ་དཔྱོད་དང་ལྡན་ཞིང༌། ཚུལ་ཁྲིམས་དང་སྦྱངས་པ་ཕུལ་དུ་ཕྱིན་པ།

རྗེ་ཉིད་ལས་བཀའ་དྲིན་ཐོབ་པས། མོས་གུས་དང་དམ་ཚིག་གཙང་བ་རྣམས་ཀྱིས་ལེགས་པར་བསྒྲུབས་ཤིང༌། རིམ་བཞིན་དུ་གྲུབ་པ་དང་བསྟུན་ནས་རབ་གནས་ཀྱང་རིམ་ཅན་དུ་མཛད་པ་ཡིན་ནོ། །འབྲི་གུང་པའི་སྡེ་སྲིད་ལ། བར་སྐབས་བར་སྐབས་སུ། འོལ་ཁ་བ་སྟག་གཤེར་དང་བཅས་པས་ཞབས་འདྲེན་མང་དུ་བསྒྲུབས་པས། དེའི་དུས་ཀྱི་ཚེ།༑ རྗེ་ཉིད་ཀྱི་བློན་ཆེན་སྐུ་འཁོར་བ་འགའ་ཞིག་གིས་ཐུགས་ལ་མི་བཟོད་པའི་ཞེ་སྡང་སྟེ་རྗེ་བཙུན་དམ་པ་ཉིད་ལ་གསོལ་བ་འདི་སྐད་ཅེས་བཏབ་བོ། །མཁྱེན་རྩེ་ནུས་པ་དང་ལྡན་པའི་རྗེ་བཙུན་ཁྱེད་ལྟ་བུས་བསྟན་པ་ལ་གནོད་པའི་བདུད་དཔུང་གི་ཚོགས་ཐམས་ཅད་ཚར་མ་བཅད་ན། སྤྱིར་སངས་རྒྱས་བསྟན་པ།༑ དགོས་སུ་རང་རེ་འབྲི་གུང་པའི་བསྟན་པ་ལ་གནོད་ཚབས་ཆེ་དྲགས་ཡོང་བ་འདུག་པས། བར་སྐབས་སུ་དྲག་པོའི་ཕྲིན་ལས་སྒྲུབ་ཚུལ་རེ་ཡང་གནང་དགོས་ཞེས་ཞུས་པའི་ཚེ། རྗེ་བཙུན་དམ་པ་འདི་ཉིད་ཀྱི་སྣང་སྲིད་དབང་དུ་འདུས་པའི་དུས་ལ་བབ་པར་མཁྱེན་ནས། ཁམས་གསུམ་དབང་དུ་བསྡུས་ཤིང༌། སྟོང་གསུམ་བྲན་དུ་འཁོལ་བའི་ཏིང་ངེ་འཛིན་ཕྲིན་ལས་བཞི་ལ་སྙོམས་པར་བཞུགས་སོ། །དེ་ནས་རིམ་ཅན་དུ། འབྲི་གུང་པ་དཔོན་གཡོག་འཁོར་འབངས་དང་བཅས་པ་ཐམས་ཅད། རྟེན་བཀྲ་ཤིས་སྒོ་མང་བཞེངས་པའི་སྒང་བདོ་བའི་ཚེ། འོལ་ཁ་སྟག་རྩེ་བའི་རྫོང་དཔོན་གྱི་གཙོས་པའི་སྐྱ་སེར་གྱི་དཔུང་ཤིན་ཏུ་སྟོབས་ཆེ་བ་འབྲི་གུང་པའི་སྡེ་སྲིད་ལ་མཐོ་འཚམ་པར་ཆས་ནས།༑ འབྲི་གུང་མཐིལ་ལ་ཡང་ལག་རྒྱག་བྱའོ་ཞེས་གླེང་ཞིང་ཡིད་ལ་ཡང་བསམས་ཏེ། རིངས་པའི་ཚུལ་དུ་འོངས་ཏེ། མལ་གྲོ་གུང་དཀར་དུ་སླེབ་པའི་སྐབས་ཞིག་ན།༑ རང་རེ་འབྲི་གུང་པའི་སྡེ་སྲིད་ཀྱི་དམག་དཔུང་ཀྱང་ཚོགས་ཏེ། དཔལ་མི་ཡི་དབང་པོ་མགོན་པོ་རྒྱལ་མཚན་པས་ཁ་ལོ་བསྒྱུར་ནས། ཚུར་འགེབས་བྱུང་དོགས་ཀྱི་མདའ་རག་ཆེ་བར་ཡོད་པ་ལས། དུས་དེ་ཉིད་དུ། ཉང་པོ་གཞི་ནང་ནས་ཡིན་ཟེར་བའི་བང་ཆེན་པ་མི་གཉིས་རྟབ་རྟབ་པོར་བྱུང་ནས།

ཀོང་པོ་ནས་ངེད་རང་གི་དམག་དཔུང་གཏོས་ཆེ་བ། ཉང་པོ་སྟོད་ཕྱོགས་ལ་འགྲིམས་འོང་གིན་ཡོད་པས། འདི་ཕྱོགས་ཀྱི་དམག་ཆེན་ཡང༌། ཉིན་མཚན་ཤོད་ལ། འོལ་ཁ་བའི་སྒར་ལ་སྟོད་ལ་འགྲིམས་བྱོན་ཟེར་བ་ཞིག་བྱུང་བས། རྗེ་རིན་པོ་ཆེའི་ཞབས་དྲུང་དུ། ད་ལེན་གྱི་དམག་གི་འགྲོ་སྡོད་ཇི་ལྟར་ལེགས་ཀྱི་ཞུ་སྐོར་བཏང་བས། རྗེ་བཙུན་དམ་པ་ཀུན་དགའི་མཚན་ཅན་གྱི་ཞལ་ནས། མདང་སང་ཁོ་བོ་སྐུ་མཚམས་བཅད་རྒྱ་མ་ཤིན་ཏུ་དམ་པའི་དུས་ཤིག་ན། ལྷ་འོ་དེ་གུང་རྒྱལ་གྱིས་ཟང་ཟིང་གི་འབུལ་བ་མང་པོ་དང༌།༑ ཁྱད་པར་ལུག་ཁྱུ་མང་པོ་ཕུལ་བྱུང་བ་ལ། ཆོས་ཀྱི་འབྲེལ་བ་བཤད་བཏང་བ་ཞིག་བྱུང་བ་དེ། ཚར་ཆོད་ཀྱི་རྣམ་པར་འདུག་པས། དཔུང་སོང་བ་ལ། ད་རེས་ཉེས་པ་གཅིག་ཀྱང་མེད་པ་ཡིན། ཞེས་གསུངས་པ་བྱུང་བས། དེ་གའི་མོད་ལ་དམག་དཔུང་བཏེག་ནས་ཕྱིན་དུས། འོལ་ཁ་བ་དཔོན་གཡོག་གི་མཐོང་སྣང་ལ། དམག་དཔུང་ཤིན་ཏུ་ཆེ་བ། བན་དམག་མང་པོས་སྣ་དྲངས་ཏེ། མིག་གིས་བལྟ་མི་ཕོད་པ་ཙམ་བྱུང་བར་མཐོང་བས། ཧ་ཅང་བླ་འདར་ཏེ། ཅི་བྱ་གཏོལ་མེད་པར་གྱུར་རོ། །དེ་ནས་རང་རེའི་དཔུང་རྣམས་འོལ་ཁ་བའི་སྒར་སར་སླེབ་ནས་སྐོར་མ་ཐག ཤི་བསད་མེད་པར་དཔོན་གཡོག་མི་ནོར་ཐམས་ཅད་ལག་ཏུ་བྱུང་ངོ༌། །དེ་ནས་འོལ་ཁ་བའི་རྫོང་དཔོན་དཔོན་གཡོག་དྲག་པ་འགའ་ཞིག་བུ་གཏེར་ཁྲིད། མང་མ་ཐམས་ཅད་ཚེ་ཐར་ལ་བཏང་སྟེ། ནོམ་པ་དང་གཏམ་སྙན་གྱི་ས་ཕྱོགས་ཐམས་ཅད་ཁྱབ་པར་བྱས་སོ། །དེའི་ཚེ་སྡེ་བདག་ཆེན་པོ་མགོན་པོ་རྒྱལ་མཚན་པ་འཁོར་བཅས། རྗེ་བཙུན་ཉིད་ཀྱི་ཞབས་དྲུང་དུ་ཕེབས་ཏེ། དམག་བྱུས་ཤིན་ཏུ་ནས་རྒྱལ་བ་ལ་བརྟེན་པའི་ངོ་སོའི་རྣམ་པ་ཅུང་ཟད་ཡོད་པ་ལས།༑ རྗེ་བཙུན་ཀུན་དགའི་མཚན་ཅན་གྱི་ཞལ་ནས། རྩེད་མོ་ཐབས་སུ། ངེད་ཀྱི་དམག་དཔུང་ཐམས་ཅད་ཨ་ཕྱི་ཆོས་ཀྱི་སྒྲོན་མས་སྣ་དྲངས། དམར་པོ་དགྲ་ཟོར་གྱིས་མདུན་ནས་བདར། ཡེ་ཤེས་མགོན་པོས་རྒྱབ་རྟེན་བྱས་བརྫངས་ཡོད་པ་ཡིན། དམག་ཐོག་ཏུ་སོང་བ་ཚོ།

དེ་ཙམ་ཧ་ལས་པའི་ངོ་སོ་མི་དགོས་སོ་ཨང༌། ཞེས་པའི་བཞད་གད་ཀྱི་རོལ་རྩེད་གནང་བྱུང་བ་དེ། ཐུགས་ཤིན་ཏུ་བདེན་པར་འདུག དུས་དེ་སྐབས་སུ་ཀོང་དམག་མི་གཅིག་ཀྱང་མི་འདུག་པས། ཉང་པོ་གཞི་ནང་ནས་ཡོངས་ཟེར་བའི་བང་ཆེན་གཉིས་པོ་དེ། ཆོས་སྐྱོང་གི་སྤྲུལ་པས་སྐུལ་བར་ཐག་ཆོད་པའོ། །དེ་དུས་འོལ་ཁ་བས་བན་དམག་མཐོང་བ་དམར་པོ་དགྲ་ཟོར་ཡིན་ནོ།༑ །༑དེ་ནས་སྡེ་བདག་མགོན་པོ་རྒྱལ་མཚན་པས་གཙོ་མཛད་པའི་དཔུང་གི་ཚོགས་ཐམས་ཅད་ཀྱིས། འཕན་ཡུལ་མཁར་རྩེ་བའི་གྲོགས་ལྡན་ལ་བྱོན་ནས། ཞག་འགའ་སྐབས་ཀྱི་ཉིན་གཅིག རྗེ་བཙུན་དམ་པ་དེ་ཉིད་ཕྱེད་ཐུན་ལ་བཞུགས་དུས། ཨ་ཕྱི་ཆོས་ཀྱི་སྒྲོན་མ་བྱོན་པ། སྔར་ཡིན་ན་ཞལ་རས་ཤིན་ཏུ་དཀར་བ་ལས། དེའི་ཉིན་གཡས་ཕྱོགས་ཅུང་ཟད་ནག་པའི་གསུང་གིས། ཉིད་ཀྱི་དགོངས་པ་ལ་དཔོན་གཡོག་བྱེས་སོང་རྣམས་ལ་ཉེས་དམིགས་བྱུང་དོགས་འཁྲུངས་འདུག་སྟེ། སྐྱོན་དུ་འགྱུར་བ་ནི་མེད།༑ ཡེ་རང་ཀྱང་བརྟན་བྱུས་ཀྱི་འགྲོ་འོང་ཡོད་དུས་མི་གཏོང་བ། ངེད་རང་གི་སྲིད་པོས་བཤོལ་བཅག་པར་འདུག ཅེས་བཀའ་བཀྱོན་པའི་ཚུལ་གསུངས་བྱུང་བས། དེ་ནས་མ་འགྱངས་པར་དབུས་གཙང་གི་ཆིངས་ཆེན་གྲུབ་པས། དམག་དཔུང་འགྱེས་དགོས་པ་བྱུང་ངོ༌། །དེ་དུས་ཆིངས་དེ་མཛད་མ་བྱུང་ན། བསྟན་པ་འཕེལ་རྒྱས་འདི་ལས་ཆེ་བ་ཞིག་ཡོང་རྒྱུར་འདུག་ཅེས་པ་ཡང་རྗེ་བཙུན་ཉིད་གསུང་ངོ༌། །དེ་ལྟར་བཤད་པའི་དགྲ་བགེགས་མ་རུངས་པ་ཐམས་ཅད་ཚར་བཅད་ཅིང༌། དབང་དུ་བསྡུ་བའི་ཁུར་ཆེན་བསྣམས་པའི་ཞབས་འབྲིང་བ་ནི་བློན་པོ་རིན་ཆེན་ལྟ་བུ་བློ་གྲོས་དང་ལྡན་པ། དཔའ་ཞིང་ངལ་བ་མེད་པ་བརྟུལ་ཞུགས་ཀྱི་མངའ་བདག་མི་དབང་མགོན་པོ་རྒྱལ་མཚན་དཔལ་བཟང་པོས། སྡེ་སྲིད་ཀྱི་ཁུར་བཟུང་སྟེ་བསྒྲུབས་པའོ། །དེ་ལྟར་གོང་དུ་བསྟན་པའི་དགྲ་བོ་གདུག་པ་ཅན། འོལ་ཁ་བ་ལ་སོགས་པ་རྣམས་ནི། སེམས་རྨུགས་པ་དང༌།༑ ཡན་ལག་རེངས་པ་དང༌། ལུས་འགུགས་པ་དང༌། དབང་དུ་བསྡུ་བའི་ལས་ཙམ་ནི་མཛད།

སྲོག་དང་བྲལ་བའི་ལས་ནི་མ་མཛད་པ་ལྟ་སྨོས་ཀྱང་ཅི་དགོས་ཏེ་གནས་སྐབས་སུ། བཞུགས་གནས་དང་ཞབས་ཏོག་སོགས་ཀྱང་ཕུན་སུམ་ཚོགས་པའི་ངང་ནས། ཐུགས་བརྩེ་བ་ཆེན་པོས། མཐར་རང་གནས་སུ།༑ ཟང་ཟིང་གི་གནང་སྦྱིན་རྒྱ་ཆེན་པོ་དང་བཅས་ཏེ། སྐྱེལ་བར་མཛད་པ་ཡིན་ནོ། །འདི་ལྟ་བུའི་མཛད་པ་ནི། གནོད་ལེན་དུ་ཕན་བཏགས་པའི་རྒྱལ་བ་སྲས་བཅས་ཐམས་ཅད་ཀྱི་རྣམ་པར་ཐར་པ་ཤིན་ཏུ་མཆོག་ཏུ་གྱུར་པ་ཡིན་ནོ། །དེ་ལྟར་འཛམ་བུའི་གླིང་གི་བཞེངས་པའི་རྟེན་གཅིག་ལ་ངོ་མཚར་བ་བཀྲ་ཤིས་སྒོ་མང་འདི་འབྱོན་པའི་ལྷོངས་ཚད་བདུད་ཀྱི་བར་ཆད་ཀྱི་རྣམ་པ། འོལ་ཁ་བའི་དམག་ཆེན་འདྲེན་པ་དང༌། ལྷ་བཟོ་དཔོན་མོ་ཆེ་འགའ་གདོན་གྱི་གནོད་པ་ཕྲན་ཚེགས་བྱུང་བ་སོགས། བར་ཆོད་ཀྱི་རྣམ་པ་ཅུང་ཟད་བྱུང་ཡང༌། རྗེ་བཙུན་འདི་ཉིད་ཀྱི་ཐུགས་རྗེའི་ནུས་པས་ཟིལ་གྱིས་མནན་ཅིང༌། སྟོད་མངའ་རིས་དང་བར་དབུས་གཙང་དང༌། སྨད་མདོ་ཁམས་དང༌། རྒྱ་དཀར་ནག་དང་བྱང་ཧོར་ལ་སོགས་ཏེ་ཕྱོགས་ཐམས་ཅད་ནས། ཕྱི་ནང་གི་ལོངས་སྤྱོད་ཀྱི་འབུལ་སྣོད་དཔག་ཏུ་མེད་པ། ཆུ་བོ་གངྒཱའི་རྒྱུན་བཞིན་དུ་ཟད་པ་མེད་པར་འབབ་པའི་ངང་ནས།༑ དཔོན་མོ་ཆེ་པ་རྣམས་ཀྱང་ཐུགས་དགའ་བ་དང་སྤྲོ་བ་རྒྱ་ཆེན་པོའི་སྒོ་ནས་བཟོའི་ལས་ལ་བརྩོན་པར་བཞུགས་སོ། །དེ་དག་གི་དོན་སྨྲས་པ། རྡོ་རྗེའི་དོན་རྟོགས་སྙིགས་དུས་རྡོ་རྗེ་འཆང༌། །སྐུ་བཞིའི་མངའ་བདག་ཀུན་དགའ་རིན་ཆེན་འདིས། །དབང་བཞིའི་ཟབ་དོན་ཆོས་ལ་དབང་སྒྱུར་བས། །ཚད་མེད་རྣམ་བཞིས་ཕྲིན་ལས་རྣམ་བཞི་འགྲུབ།༑ །༑རྒྱལ་བའི་བསྟན་ལ་རྒྱལ་བའི་མཛད་པ་བསྟན། །སྣང་སྲིད་དབང་བསྒྱུར་རྗེ་བཙུན་འདི་ཉིད་ལ། །དད་ཅིང་མོས་པས་སྙིང་ནས་གསོལ་བ་འདེབས། །མགོན་པོ་ཁྱེད་ཀྱི་ཐུགས་རྗེའི་ལྕགས་ཀྱུ་ཡིས། །བདེ་ཆེན་ཐར་པའི་གནས་སུ་དྲང་དུ་གསོལ། །ཕྲིན་ལས་རྣམ་བཞིའི་བསྟན་པ་སྤེལ་བ་ལ། །རྗེ་བཙུན་ཁྱེད་རང་ལྟ་བུར་བྱིན་གྱིས་རློབས། །ཞེས་པ་འདི་ཉིད་རྗེ་བཙུན་ཉིད་ཀྱི་ཕྲིན་ལས་བཞི་ལ་དབང་བསྒྱུར་བའི་རྣམ་པར་ཐར་པ་ལ་ངོ་མཚར་དད་པས་གསོལ་བ་བཏབ་པའི་ཚིགས་སུ་བཅད་པའོ། །རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས།༑

རྒྱལ་བ་སྐུ་བཞིའི་རྟོགས་པ་མངོན་དུ་གྱུར་པས་ཕྲིན་ལས་བཞི་ལ་དབང་བསྒྱུར་བའི་མཛད་པ་བསྟན་པའི་ལེའུ་སྟེ་བརྒྱད་པའོ།། ༈ །།རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོའི་མཛད་པ་དགུ་པ། སྐུ་གསུང་ཐུགས་ཀྱི་མཐུ་སྟོབས་དང་རྫུ་འཕྲུལ་བསམ་གྱིས་མི་ཁྱབ་པའི་སྒོ་ནས་རང་གི་གདུལ་བྱར་གྱུར་པའི་འགྲོ་བ་དཔག་ཏུ་མེད་པ་རྣམས་ལ། ཟབ་དོན་མན་ངག་ངོ་སྤྲོད་དང་བཅས་པ་ཉམས་ལེན་ལ་དྲིལ་བའི་གནད། རྗེས་ཀྱི་མཇུག་བསྡུད་དང་བཅས་པ་རྫོགས་པར་གནང་སྟེ། ཞིང་ཁམས་གཞན་དུ་འབྱོན་པའི་ཞལ་ཆེམས་ཤུགས་འབྱུང་དུ་བསྟན་པའི་མཛད་པ་བསྟན་པ་ནི། དེ་ནས་རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་འདི་ཉིད། དགུང་ལོ་ཞེ་དགུ་བཞེས་པ་ལུག་གི་ལོ་ལ་སྤྱིར་དགུང་སྐེག་ལ་ཕེབས་པ་དང༌། ཁྱད་པར་རྟེན་བཀྲ་ཤིས་སྒོ་མང་བཞེངས་པའི་རྒྱབ་ཆོག་ལ་ཆེད་དུ་གཏད་པའི་ཐུགས་དམ་རིམ་གཉིས་ལ་གཡེལ་བ་མེད་པར་བཞུགས་སོ། །དེ་ལ་དམ་པ་འདི་ཉིད་སྤྱིར་ཆོས་སྐུ་མཉམ་ཉིད་བདེ་བ་ཆེན་པོ་རང་རིག་པའི་ཡེ་ཤེས་ལས་མ་གཡོས་བཞིན་དུ། ཉིན་ཞག་ཕྲུགས་གཅིག་ལ་ཐུགས་དམ་སྤྲོས་བཅས་འཆག་མེད་རྒྱུན་དུ་མཛད་པའི་རིམ་པ། རྗེ་རང་གི་གསང་བའི་རྣམ་ཐར་ལས་གསུངས་པ་ནི། ད་ལྟ་ཁོ་བོས་ཐུན་བར་ཐམས་ཅད་དུ་གནས་ལུགས་ལ་བཞག་ནས།༑ ཡུལ་སྣང་དང་བསྲེ་བ་སྟེ། སྒོམ་པའི་བློ་དང་བྲལ་ཡང༌། ཤོར་ཐོབ་ཀྱི་སྙེམ་མེད་ཙམ་དུ་སྣང་ངོ༌། །མཚན་བཅས་ཀྱི་རིམ་པ་ལྔ་ཐུན་དང་པོའི་དུས་སུ། རྡོ་རྗེའི་གླུས་བསྐུལ་ནས་བྱང་ཆུབ་མཆོག་ཏུ་སེམས་བསྐྱེད་པའི་ངང་ནས། ཧེ་རུ་ཀ་སྔོན་པོ་ལྷན་སྐྱེས་སུ་བསྒོམ་པའི་རིམ་པ་གཉིས་དང་བཟླས་པ། བར་དུ་རྒྱ་གར་ཛོ་ཀིའི་བསྲུང་བཟློག་དང་ཚེ་སྒྲུབ། གསང་སྔགས་རྙིང་མའི་བསྲུང་བཟློག་དང་རྫས་སྔགས། སྒོམ་ཆེན་ཀླུ་མེས་ཀྱི་ཚེ་སྒྲུབ། ཡང་ཚེ་སྒྲུབ་རས་ཆུང་ལུགས། རླུང་དགང་བ། རྡོ་རྗེའི་བཟླས་པ། སྒྲོལ་མ་ཡིད་བཞིན་འཁོར་ལོ། མགོན་དཀར། རྒ་ལོ་དང་རྩྭ་མི་ལུགས་ཀྱི་ཚེ་སྒྲུབ།

གུ་རུ་མཚོ་སྐྱེས་ལུགས་ཀྱི་སྒྲུབ་ཐབས་ཆེན་མོ།༑ གཅོད་ལ་ཐུན་བཞིའི་རྣལ་འབྱོར་ལས། སྔ་ཐུན་དང་པོ་སྡེ་མགོན་གྱི་མངོན་དཀྱིལ་སྒྲུབ་ཐབས། འཁོར་ལོ་གཅིག་མ། མོས་གུས་སྲོག་འཁོར་གྱི་ལས་ཚོགས།༑ ཐུགས་རྗེ་ཆེན་པོ་ཡིད་བཞིན་འཁོར་ལོ། གཏུམ་མོ་སུམ་རྩེགས། གསང་བདག་འགྲོ་བཟང་སྙིང་པོ་དང༌། འཕགས་པ་འཇམ་དཔལ་གྱི་སྒྲུབ་ཐབས་རྣམས་བྱེད།༑ ལངས་ནས་ཕྱག་མཆོད་བསྡུས་པ། ཚ་ཐོག་ཏུ་རྗེ་གསུམ་ལྡན་མ་དང༌། རྗེས་དྲན་རྣམས་འཆག་མེད། གུང་ཚིགས་ལ་རྗེས་དྲན་གྲོ་གཏོར། གཅོད་ཀྱི་གུང་ཐུན།༑ དགོང་མོའི་སྐབས་སུ་གཅོད་ཐུན། རྗེ་ཉིད་ཀྱིས་མཛད་པའི་རྒྱུན་གཏོར་ཆ་བཅུ། བསྐངས་གཏོར་སོགས་ཕྲིན་ལས་ཚང་མ། དེའི་རྗེས་སུ་གཤིན་རྗེའི་བསྲུང་བཟློག ཤེར་སྙིང་སེང་གདོང་སོགས་བཟློག་པ། མཚན་བརྗོད་སོགས་མདོ་ཕྲན་ལས་གཟུངས་རྣམས་གྲུབ་རྗེས། ཕྱག་མཆོད། སྲོད་ལ་གཅོད་ཀྱི་ཐུན་ཐ་མ། ཡེ་ཤེས་མགོན་པོའི་འཁོར་ལོ་ལྔ་མའི་དམར་ཁྲིད། འོད་གསལ་འཛིན་པའི་བར་དང༌། ཉལ་དམིགས་རྣམས་ཏེ། ཉིན་ཞག་ཕྲུགས་གཅིག་གི་དགེ་སྦྱོར་རོ། །ཟླ་བ་བྱུང་ངོ་ཅོག་གི་བཅོ་ལྔ་ལ་བརྒྱ་ཕྱག འཕགས་པ་དོན་ཡོད་ཞགས་པའི་རྟོགས་པ་ལས་བྱུང་བའི་གསོ་སྦྱོང༌། སེམས་བསྐྱེད་ལེན་པ། སྔགས་སྡོམ་ལ་རིགས་ལྔ་སྡོམ་བཟུང་དང༌། དེའི་ཉིན་སྨན་ལྷ་མདོ་ཆོག འཇམ་སྡུས་སྨོན་གསུམ་བཟླས། ཡར་ངོའི་ཚེས་བཅུ་ལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་མ། མར་ངོའི་བཅུ་ལ་རྡོ་རྗེ་རྣལ་འབྱོར་མ་ཞལ་གཉིས་མ། ཉེར་དགུ་ལ་དགུ་གཏོར་གསོལ་འདེབས་རིན་ཆེན་སྒྲོན་མ་ཚང་མ་རྣམས་བྱེད་པའོ། །དེ་དག་ནི་ཤིན་ཏུ་ཆེས་གསང་བའི་རྣམ་ཐར་ཏེ། རབ་ཏུ་སྦ་བར་བྱའོ། །ཞེས་པ་འདི་དག་བླ་མ་ཆེན་པོ་བསོད་ནམས་རྒྱ་མཚོ་བས་ཞུས་པ་ལ་གནང་བའོ། །དེ་ལྟ་བུའི་ཐུགས་དམ་རིམ་གཉིས་ཀྱི་ཉམས་བསམ་གྱིས་མི་ཁྱབ་པའི་ངང་ནས།༑ ཕྱག་དཔེ་གཟིགས་པ་དང༌། ཆོས་གསུང་བ་སོགས་རྒྱལ་བའི་བསྟན་པ་རིན་པོ་ཆེ་རྒྱས་པའི་མཛད་ཕྲིན་ཁོ་ནས་དུས་འདའ་ཞིང༌།

འཇིག་རྟེན་འདིའི་སྣང་བ་ནི་མིང་གི་ལྷག་མ་ཙམ་དུ་མཛད་དོ། །དེ་ལྟར་ནང་དུ་ཐུགས་དམ་ཁྱད་པར་ཅན་གྱི་རྟོགས་པ་མངའ་བའི་སྟོབས་ཀྱིས། ཕྱི་རོལ་ཏུ་ནང་མཆོད་བྱིན་གྱིས་བརླབས་པ་ན་དངོས་སུ་ཁོལ་བ་དང༌།༑ ཡེ་ཤེས་མགོན་པོ་དང་ཨ་ཕྱི་ཆོས་ཀྱི་སྒྲོན་མ་ལ་སོགས་པ་དམ་ཅན་རྒྱ་མཚོ་རྣམས་ཀྱི་བཀའ་ཉན་ཅིང་ཕྲིན་ལས་བསྒྲུབ་པ་དང༌། ལུང་སྟོན་པ་ལ་སོགས་པ་ཡང་མཛད་པ་ལགས་སོ། །དེ་ནས་རྗེ་བཙུན་དམ་པ་འགྲོ་བའི་༧སྐྱབས་མགོན་ཆོས་ཀྱི་རྗེ་ཀུན་དགའ་རིན་ཆེན་དཔལ་བཟང་པོ་དེ་ཉིད། དགུང་ལོ་ལྔ་བཅུ་བཞེས་པ་ཤིང་ཕོ་སྤྲེའུའི་ལོ་ལ་ཨུ་རྒྱན་པདྨའི་སྒྲུབ་གནས། ཏི་སྒྲོ་བྲག་དཀར་མཁའ་འགྲོའི་གསང་བའི་ཚོགས་ཁང་ཆེན་མོར་གཞན་ཕན་གྱི་སྒྲུབ་པ་སྙིང་པོ་དོན་གྱི་ཉམས་ལེན་ལ་ཡུན་རིང་དུ་བཞུགས་ནས།༑ ཕྱིར་ཕེབས་ལམ་གྱི་ལུང་བསྟན་ཚ་ཆུ་ལ་སོགས་ཏེ། དེ་སྐོར་གྱི་ཆུ་བོ་དང་ཆུ་ཕྲན་དང༌། མཚེའུ་མཐའ་དག་ཡན་ལག་བརྒྱད་དང་ལྡན་པ། ཧཱུྂ་དང་ཕེཾ་གྱི་སྒྲ་སྒྲོག་པ།༑ གུར་གུམ་མདོག་ཅན་དྭངས་ཤིང་ཡིད་འཕྲོག་པ། དྲི་བཟང་གི་ངད་པ་འཐུལ་བས་ཕྱོགས་ཐམས་ཅད་ཁྱབ་པ་སོགས། ལྟས་ངོ་མཚར་ཅན་བསམ་གྱིས་མི་ཁྱབ་པ། སྡེ་