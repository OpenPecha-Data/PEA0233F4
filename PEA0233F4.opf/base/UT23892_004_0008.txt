༄༅། །དམ་ཆོས་དགོངས་པ་གཅིག་པའི་ཁོག་དབུབ་སའི་དོན་བསྡུས་པ་བཞུགས་སོ།། །སྲིད་གསུམ་འཁོར་བ་སྟོངས་པར་མ་གྱུར་ཚེ། །མཁའ་མཉམ་འགྲོ་བའི་སྐྱབས་མགོན་མཆོག་དམ་པ། །མཉམ་མེད་ཆོས་དབང་རིན་ཆེན་ཆོས་ཀྱི་རྗེ། །དཔལ་ལྡན་འབྲི་གུང་གླིང་པ་ལ་བཏུད་དེ། །ཇི་སྙེད་དུས་གསུམ་རྒྱལ་བ་ཐམས་ཅད་ཀྱི། །ཐུགས་དགོངས་རྨད་བྱུང་བླ་མེད་ཁྱད་འཕགས་པ། །བརྒྱ་དང་དགུ་བཅུར་རྣམ་གྲགས་བཞེད་པའི་ཚུལ། །རིན་ཆེན་གསུང་ལས་མདོར་བསྡུས་བྲི་བར་བྱ། །ཞེས་མཆོད་པར་བརྗོད་པ་མདོར་བསྡུས་ནས། ད་འཆད་ཐབས་གཞུང་ཉིད་ལ་ཉེ་བར་འཇུག་པར་བྱ། དེ་ཡང་བཤད་པའི་ཚུལ་ལ་གདུལ་བྱའི་ཁྱད་པར་གྱི་སྤྱིར་བཤད་ལུགས་དཔག་ཏུ་མེད་པ་མཛད་ཀྱང༌། ད་ལན་འདིའི་སྐབས་སུ། རྩིས་མགོ་རྣམ་པ་ལྔའི་སྒོ་ནས་འཆད་པར་བྱ་སྟེ། དེ་ཡང་གང་ཟག་གང་གིས་མཛད་པ་དང༌། ཕྱོགས་གར་གཏོགས་པ་དང༌། མཚན་ཅི་ལ་གསོལ་བ་དང༌། དགོས་ཆེད་ཅིའི་ཕྱིར་དུ་མཛད་པ་དང༌། དབུ་ཞབས་སུ་དོན་བསྡུས་སྟོན་པ་དང་བཅས་ཏེ་རྣམ་པ་ལྔ་ལས། དང་པོ་ནི། རྩོམ་པ་པོ། རྩ་བ་རྡོ་རྗེའི་གསུང་གང་གིས་མཛད་པ་དང༌། འགྲེལ་པ་གང་གིས་མཛད་པའོ། །དང་པོ་ནི། སྐྱོབ་པ་འཇིག་རྟེན་གསུམ་གྱི་མགོན་པོ་ཡིན་ལ། འགྲེལ་པ་མཛད་པ་པོ་ཡང་སྤྱན་སྔ་འབྲི་གུང་གླིང་པ་ཆོས་ལྔ་དང་ལྡན་པ་དེས་མཛད། དེ་ལ་ཆོས་ནི། ལྷ་དང་བླ་མས་གནང་བ་ཐོབ་པ། གཉིས་མེད་ཀྱི་དོན་ཁོང་དུ་ཆུད་པ། གསུང་རབ་ལ་རང་དབང་ཐོབ་པ། བརྒྱུད་པ་གོང་མའི་གདམས་ངག་དང་ལྡན་པ། སེམས་ཅན་ལ་ཚད་མེད་པའི་སྙིང་རྗེ་དང་ལྡན་པ་དང་བཅས་ཏེ་ལྔ་དགོས་པ་ཡིན་ལ། མཚན་ནི་བརྗོད་བྱ་ལ་མཚན་དུ་གསོལ་བ། ཁྱད་པར་དུ་འཕགས་པའི་ཆོས་སམ། དགོངས་པ་གཅིག་པ་ཞེས་བྱ་བའོ། །ཕྱོགས་ནི་སྡེ་སྣོད་གསུམ་ཆར་དུ་གཏོགས་པ་ཡིན་ནོ། །དགོས་ཆེད་ནི་སྤྱིར་སངས་རྒྱས་ཀྱི་བསྟན་པ་དར་བ་སོགས་བླ་མའི་ཐུགས་དགོངས་རྫོགས་པའི་བར་དང༌། ཁྱད་པར་དུ་འཇིག་རྟེན་མགོན་པོའི་ཆོས་མཛོད་མ་ལུས་པ་དར་ཞིང་རྒྱས་པའི་ཕྱིར་དུ་མཛད།

དབུ་ཞབས་སུ་དོན་བསྡུས་སྟོན་པ་ལ་ཡང༌། ཐོག་མར་འཆད་པ་ཀླད་ཀྱི་དོན་དང༌། བར་དུ་འཆད་པ་གཞུང་གི་དོན་དང༌། ཐ་མར་འཆད་པ་འཇུག་གི་དོན་དང་བཅས་ཏེ་རྣམ་པ་གསུམ། དང་པོ་ལ་ཡང་མཆོད་པར་བརྗོད་པ་དང༌། བྲི་བར་དམ་བཅའ་བ་རྣམ་པ་གཉིས། མཆོད་པར་བརྗོད་པ་ལ་ཡང་གསུམ་སྟེ། དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་དང་བཅས་ཏེ་རྣམ་པ་གསུམ། དང་པོ་ནི། རང་གི་རྒྱུད་ལ་ཚོགས་གཉིས་རྒྱ་ཆེན་པོ་རྫོགས་པ་དང༌། བསྟན་བཅོས་རྩོམ་པ་མཐར་ཕྱིན་པའི་དགོས་པ་དང་གཉིས། བསྡུས་པའི་དོན་ནི། གང་ཟག་གང་ལ་རྩོམ་པ་པོ་གང་གིས་ཚུལ་ཇི་ལྟར་དུ་ཕྱག་འཚལ་བ་དང་གསུམ། གསུམ་པ་ཚིག་གི་དོན་ནི། དྲི་མེད་འོད་གསལ་གྱི་ཚིག་དོན་ལ་འབྲུ་སྣོན། དེས་མཆོད་པར་བརྗོད་པ་སོང༌། གཉིས་པ་བརྩམ་པར་དམ་བཅའ་བ་ལ་ཡང༌། ཆོས་གསུང་བ་པོའི་ཆེ་བ་དང༌། ཐུན་མོང་མ་ཡིན་པའི་ཆོས་ཐུགས་སུ་ཆུད་པ་པོ་འཇིག་རྟེན་མགོན་པོའི་ཆེ་བ་དང༌། འགྲེལ་པ་རྩོམ་པོས་ཁེངས་པ་བསྐྱུང་ཞིང་ཞར་ལ་བརྩམ་པར་དམ་བཅའ་བའོ། །དེས་ཐོག་མར་འཆད་པ་ཀླད་དོན་སོང༌། བར་དུ་འཆད་པ་གཞུང་གི་དོན་ལ་ཡང༌། མདོར་བསྡུས་ཏེ་ལུས་རྣམ་པར་བཞག་པ་གདུགས་སྤྱི་ལྟ་བུའི་ཚུལ་གྱིས་འཆད་པ་དང༌། བྱེ་བྲག་སོ་སོར་ཕྱེ་སྟེ་ཡན་ལག་རྒྱས་པར་བཤད་པ་གདུགས་ཀྱི་རྩིབས་ལྟ་བུའི་ཚུལ་དུ་འཆད་པ་དང༌། དེ་དག་གི་དོན་བསྡུ་བ་ཆིངས་གནད་ཀྱི་མན་ངག་ཉམས་ལེན་འབྲས་བུ་དང་བཅས་པ་ཤམ་བུའི་ཚུལ་དུ་འཆད་པ་དང་བཅས་ཏེ་རྣམ་པ་གསུམ། དང་པོ་ལུས་རྣམ་གཞག་ལ་ཡང༌། དབྱེ་བསྡུ་ལྷན་ཐབས་ཀྱི་འདེབས་ཚུལ། ཡིན་མིན་གྲུབ་མཐའི་འགལ་སྤོང༌། ཚོམས་བདུན་གོ་རིམ་གྱྀ་རྣམ་དབྱེ། དེ་དག་ཆོས་ལྔར་འདུས་ཚུལ། དགོངས་པ་གཅིག་ཚུལ་གྱི་སྒྲ་བཤད། དེ་དག་སྤྱིའི་དོན་བསྡུས་གཞི་ལམ་འབྲས་བུའི་སྦྱོར་སོ། །ཆོས་བདག་གང་ཟག་གི་རྣམ་པར་ཐར་པ་དང་བཅས་ཏེ་རྣམ་པ་བརྒྱད། དང་པོར་དབྱེ་བསྡུ་ལྷན་ཐབས་ཀྱི་འདེབས་ཚུལ་ལ་ཡང༌། སྤྱིར་ཁྱད་ཆོས་དགོངས་པ་གཅིག་པ་འདི་ལ་དབྱེ་ན།

ཆོས་ཕུང་བརྒྱད་ཁྲི་བཞི་སྟོང༌། ཚུར་བསྡུ་ན་ཆོས་ཐམས་ཅད་གཤིས་སམ་བབས་ཀྱི་གནས་ཚུལ་བྱ་བ་འདིའི་ནང་དུ་བསྡུས་པ་ཡིན་གསུངས། དེ་ལྟར་རྡོ་རྗེའི་གསུང་ཉིས་བརྒྱ་ལྷག་ཅིག་མཆིས་པ་ལས། ལྔ་བཅུ་ལྷན་ཐབས་སུ་འདེབས་ཚུལ་ནི། གཞུང་སྔ་མ་རྩ་ཚིག་བརྒྱ་ལྔ་བཅུ་པ། ཚོམས་བདུན་ཁོ་ནར་ངེས་པས། དེ་རྣམས་ཀྱི་རྡོ་རྗེའི་གསུང་སུམ་ཅུ་རྩ་བཞིའི་ནང་དུ་ལྷག་མ་ལྔ་བཅུ་པོ་དེ་ལྷན་ཐབས་སུ་བཏབ་ནས་འཆད་དགོས་པ་ཡིན་ལ། སྤྱིར་གྱིས་རྡོ་རྗེའི་གསུང་བརྒྱ་ལྔ་བཅུ་པོ་འདི་རྒྱས་པར་བཤད་ན། གཞན་རྣམས་སྒྲོག་རང་བརྡལ་ལ་འགྲོ་བ་ཡིན་པས་འདེབས་མི་དགོས་ལ། འོན་ཀྱང་འདེབས་པར་འདོད་ན། དང་པོ་ཆོས་འཁོར་གནད་བསྡུས་ཀྱི་ཚོམས་འདིའི་ནང་དུ་འདེབས་ཚུལ་ནི། ཆོས་ཐམས་ཅད་ཀྱི་གཤིས་སམ་བབས་ཀྱི་གནས་ཚུལ་བྱ་བ་འདིས། ཁྱད་ཆོས་དགོངས་པ་གཅིག་པ་འདིའི་དོན་མཐའ་དག་རྡོ་རྗེའི་གསུང་འདི་ཉིད་དུ་བསྡོམས་ཤིང༌། བསྟན་བཅོས་འདིའི་ལུས་རྣམ་པར་བཞག་པ་ཡིན་ཏེ། འོན་ཀྱང་ད་ལན་འདིར་གཞི་དབྱེ་བའི་ཡ་གྱལ་དུ་བགྲང་བ་དང༌། ཚིག་དེ་ཉིད་ཀྱི་ངོ་སྐལ་གྱི་མཚོན་པའི་བཤད་པ་ཞིག་ཟུར་དུ་ཡོད་པ་ཡིན་པས། ཚིག་འདིའི་ནང་དུ་ཕྱོགས་བཅུ་དུས་གསུམ་གྱི་བསྟན་པ་གཅིག་བྱ་བ་དང༌། རྒྱལ་བའི་དགོངས་པ་རིགས་གཅིག་ཐེག་པ་གཅིག་བྱ་བ་དང༌། ཐེག་པ་དང་གྲུབ་མཐའ་སངས་རྒྱས་ཀྱི་རྟེན་འབྲེལ་ཞེས་པ་འདི་རྣམས་རྡོ་རྗེའི་གསུང་གཅིག་ཏུ་བྱེད། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཉོན་མོངས་པའི་གཉེན་པོར་བཞག་བྱ་བ་དང༌། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སངས་རྒྱས་སུ་སྒྲུབ་པའི་ཐབས་སུ་གཅིག་བྱ་བ་འདི་གཉིས་རྡོ་རྗེའི་གསུང་གཅིག་ཏུ་བྱེད། གསུང་རབ་ཡན་ལག་བཅུ་གཉིས་རེ་རེའི་ནང་དུ་ཅི་རིགས་པར་ཚང་བྱ་བ་དང༌། ཆོས་ཀྱི་འཁོར་ལོ་རེ་རེའི་ནང་དུའང་གསུམ་ཁ་ཚང་བྱ་བ་དང་འདི་གཉིས་སྡོམ་པས་རྡོ་རྗེའི་གསུང་གཅིག་ཏུ་བྱེད་པ་སོགས་གཞན་རྣམས་ལ་རིགས་འགྲེ་སྟེ་ཤེས་པར་བྱའོ། །དབྱེ་བསྡུ་ལྷན་ཐབས་ཀྱི་འདེབས་ཚུལ་བསྟན་ཟིན་ཏོ།།

༈ །།གཉིས་པ་ཡིན་མིན་གྲུབ་མཐའི་འགལ་སྤོང་ལའང༌། འདི་དང་འདི་ལྟ་བུ་འཇིག་རྟེན་མགོན་པོས་བཞེད་པ་ཡིན་བྱས་ཙ་ན། འགའ་ཞིག་མཉམ་དུ་ཉམས་ལེན་བྱ་རྒྱུ་མེད་པར། ཚིག་མང་པོའི་འདོན་རྒྱུ་གཅིག་སྙམ་ནས། ཁྱེད་ཀྱི་གྲུབ་མཐའ་དེ་ཟེར་བ་ཡོད་པར་སྣང་སྟེ། འདི་གྲུབ་མཐའ་ཡིན་པའི་ལུགས་དང༌། མིན་པའི་ལུགས་གཉིས་སུ་ཡོད། གྲུབ་མཐའ་ཡིན་ལུགས་ལྟར་ན། ང་ལ་ཁས་ལེན་མེད་པའི་ཕྱིར། །ང་ལ་སྐྱོན་དེ་ཐལ་མི་འགྱུར། །ཞེས་དང༌། ཡང་རྒྱལ་བའི་སྲས་པོ་ཅང་མི་གསུངས། །མ་གསུངས་པ་ཡང་རྒྱ་ཆེར་བཤད། །ཅེས་དང༌། འཇིག་རྟེན་མགོན་པོའི་ཞལ་ནས། དགེ་བ་དཀར་པོ་དགེ་བའི་མཚན་ཉིད་འཛིན་པས། དགེ་བ་མི་དགེ་བར་འགྱུར་མི་སྲིད་དེ། དགེ་བ་གཤིས་དགེ། མི་དགེ་གཤིས་ཀྱི་མི་དགེ་བའི་མཚན་ཉིད་འཛིན་ཅིང༌། མི་དགེ་བ་དགེ་བར་འགྱུར་མི་སྲིད་པ་འདི་ངའི་གྲུབ་མཐའ་ཆེན་མོ་ཡིན་གསུངས། མཐར་སོན་ཡང་འགལ་བ་མེད་པ་ཡིན་གསུངས། གྲུབ་མཐའ་ཡིན་པ་ལྟར་ན། རྒྱ་གར་གྱི་པཎྜི་ཏ་ཕལ་དང་ཁ་བ་ཅན་གྱི་བོད་ཡུལ་འདིར་བཤད་པ་བྱེད་པ་རྣམས་ཆོས་ག་ཤེད་ཐག་རིང་པོ་ཞིག་ཏུ་བཞག་ནས་འཆད་པའི་སྐབས་སུའང་ཕ་ཀི་ན་ཟེར་ནས་གྲུབ་རྩིས་མཁན་གྱི་མཛུབ་མོ་བཞིན་དུ་ཐོག་ཏུ་མི་འབབ་པའི་བཤད་པ་མང་པོ་བྱེད་པ་རྣམས་ནི། རྒྱལ་བའི་དགོངས་པ་མ་ཡིན་ཏེ། དཔལ་ཕག་མོ་གྲུ་པའི་ཞལ་ནས། གྲུབ་མཐའ་བློ་ཡི་མདུད་པ་ལ། །སངས་རྒྱས་དགོངས་པར་འཁྲུལ་བ་རྣམས། །དེ་ཉིད་རྟོགས་པར་གྱུར་ནས་ཀྱང༌། །དྲན་འཛིན་རང་སར་དག་མཛད་གསོལ། །ཞེས་གསུངས་པ་དང༌། ལྟ་བ་ཐམས་ཅད་གཟུང་འཛིན་གཉིས་སུ་འདུ། །གཟུང་དང་འཛིན་པ་གཏི་མུག་མ་རིག་པ། །ཞེས། གྲུབ་མཐའ་འཛིན་པ་ཐམས་ཅད་རང་རྒྱུད་ཅེས་དང༌། བདེན་པ་ནི་གྲུབ་མཐའ་ཇི་སྙེད་པས་སྒྲིབ་ཅེས་པའི་ཚུལ་གྱིས་གྲུབ་མཐའ་མ་ཡིན་གསུངས། དེས་ན་སྔ་མ་གྲུབ་མཐའ་ཡིན་མ་བྱས་སམ་སྙམ་ན། མིང་གྲུབ་མཐར་བཏགས་པ་ལ་འཇིགས་རྒྱུ་མེད་དེ། འཇིག་རྟེན་མགོན་པོའི་ཞལ་ནས།

ཕ་དྲིན་ཅན་གྱི་དགོངས་པ་ལོན་ལགས་ན། །རྨོངས་པའི་ཚིག་ལ་འཇིགས་རྒྱུ་མེད། །གསུངས་པས། དེ་ལྟར་གྲུབ་མཐའ་ཡིན་མིན་གང་བྱས་ཀྱང༌། འགལ་བ་མེད་པ་ཡིན་གསུངས། དེས་ཡིན་མིན་གྲུབ་མཐའི་འགལ་སྤོང་སོང་ཟིན་ཏེ། གསུམ་པ་ཚོམས་བདུན་གྱི་གོ་རིམ་གྱྀ་རྣམ་དབྱེ་ནི། གང་ནས་བཤད་ཀྱང་འབྲེལ་ཆགས་པ་ཡིན་ནོ། །བཞི་པ་དེ་དག་ཆོས་ལྔར་འདུས་ཚུལ་ནི། བསླབ་པ་བྱང་ཆུབ་སེམས་ཀྱི་ཚོམས་དེས་རྒྱུའི་སྙིང་པོ་བྱང་ཆུབ་ཀྱི་སེམས་བསྟན། རིག་འཛིན་སྔགས་ཀྱི་གནད་བསྡུས་ཀྱི་ཚོམས་དེས་གསང་སྔགས་སྙིང་པོ་ཡི་དམ་བསྟན། ལྟ་སྒོམ་སྤྱོད་གསུམ་ཚོམས་ཀྱིས་ཡོན་ཏན་གྱི་སྙིང་པོ་བླ་མ་བསྟན། ཆོས་འཁོར་སྤྱིའི་གནད་བསྡུས་ཚོམས་དང༌། ཀུན་ལ་ཕན་པ་རྟེན་འབྲེལ་གནད་བསྡུས་ཚོམས་དེས་དོན་གྱི་སྙིང་པོ་ཕྱག་རྒྱ་ཆེན་པོ་བསྟན། འབྲས་བུ་སངས་རྒྱས་སའི་གནད་བསྡུས་ཀྱི་ཚོམས་དེས་འབྲས་བུའི་སྙིང་པོ་བསྔོ་བ་བསྟན་ཏོ། །འདུལ་བ་སོ་སོ་ཐར་པའི་གནད་བསྡུས་ཀྱི་ཚོམས་དེས། དེ་དག་ཐམས་ཅད་ཀྱི་བགེགས་སེལ་དང་བོགས་འདོན། ཁྱད་པར་དུ་ཡི་དམ་ལྷའི་གེགས་སེལ་དང་བོགས་འདོན་བསྟན་པ་ཡིན་ནོ། །དེ་ལྟར་རྩ་བའི་ཚིག་ཉིས་བརྒྱ་ལ་བརྟེན་ནས། ཇི་སྙེད་ཅིག་གསུངས་པ་དེ་ཐམས་ཅད་དམ་པའི་ཆོས་ལྔ་ལྡན་གྱི་ལག་ལེན་ནོ། །སྐྱོན་སྤོང་བ་དང་ཡོན་ཏན་སྒྲུབ་པ་ལ་གེགས་སེལ་བོགས་འདོན་གྱི་གནད། མཐར་ཐུག་བླ་ན་མེད་པའི་སངས་རྒྱས་བསྒྲུབ་པའི་ཐབས་གྲ་མ་ཆག་ཟུར་མ་ཉམས་ལྷད་མ་ཞུགས། ནོར་བ་དང་འཁྲུལ་པ་མེད་པ། གྲུ་བཞི་ལོགས་བརྒྱད། རྩེ་མོ་དབལ་དང་དགུར་ལྡན་པ། སངས་རྒྱས་ཀྱི་ཆོས་རྣམས་ལ་བོར་རྒྱུ་དང་འཇོག་རྒྱུ་སྐྲའི་རྩེ་མོ་ཙམ་ཡང་མེད་པ། ཐམས་ཅད་བླ་ན་མེད་པའི་སངས་རྒྱས་སྒྲུབ་པའི་སྒྲུབ་ཐབས་ཆེན་མོ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སངས་རྒྱས་སྒྲུབ་པའི་ཐབས་སུ་གཅིག་བྱ་བ་འདི་བསྟན་པ་ཡིན་ཏེ། དེའི་ཚུལ་ཡང༌། དམ་པའི་ཆོས་ལྔ་ལྡན་གཅིག་བསྟན་པ་ཡིན་ནོ།།

༈ །།ལྔ་པ་དགོངས་པ་གཅིག་ཚུལ་གྱི་སྒྲ་བཤད་ནི། ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཆོས་འདིའི་སྟེང་དུ་གསུང་མཐུན། དབྱངས་མཐུན་པས་ན་དགོངས་པ་གཅིག་པ་ཞེས་བྱའོ། །དེ་ལ་གཉིས་ཏེ། སྤྱིའི་དགོངས་པ་གཅིག་པ་དང༌། བྱེ་བྲག་ཁྱད་པར་གྱི་དགོངས་པ་གཅིག་པ་བཅས་ཏེ་རྣམ་པ་གཉིས། དང་པོ་ནི། སྤྱི་དང་བྱེ་བྲག་མེད་པར་ཐམས་ཅད་ཐུན་མོང་དུ་བསྟན་པ་ཡིན་ཏེ། དེ་སྐད་དུ་ཡང་ཏིང་འཛིན་རྒྱལ་པོ་ལས། འཇིག་རྟེན་ཁམས་ནི་སྟོང་དག་ཏུ། །ངས་ནི་མདོ་སྡེ་གང་བཤད་པ། །ཚིག་འབྲུ་ཐ་དད་དོན་གཅིག་པ། །ཞེས་གསུངས་པས། སྐྱེ་མེད་ཕྱག་རྒྱ་ཆེན་པོ་འདིའི་སྟེང་དུ་སངས་རྒྱས་ཐམས་ཅད་དགོངས་པ་གཅིག་པ་དེ་ཤེས་པར་གྱུར་ན། འཁོར་འདས་ཀྱི་ཆོས་ཐམས་ཅད་ཀྱི་དབྱེ་བསྡུ་དང་བྱེ་བྲག་མི་ཤེས་པ་མེད་དེ། ཡུམ་རྒྱས་པ་ལས། རབ་འབྱོར་འདི་ལྟ་སྟེ། གཟུགས་ནས་རྣམ་མཁྱེན་བར་གྱི་ཆོས་གཅིག་གི་མདོ་དང་རྒྱས་པ་ཤེས་ན། ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། །ཞེས་གསུངས་པའི་ཕྱིར། དེའི་ཚུལ་ཡང་འཛམ་བུའི་གླིང་འདིར་ཆུ་བོ་ཆེན་པོ་བཞི། ཆུ་གཡོག་ལྔ་བརྒྱ་དང་བཅས་པ་དང༌། ཆུ་བྲན་སྟེང་ཁ་ལུ་མ་འབབ་ཆུ་སོགས་ཁ་དོག་དང་དྲི་རོ་ནུས་པ་སོ་སོ་ཐ་དད་པ་ཐམས་ཅད་རྒྱ་མཚོ་ཆེན་པོར་ཕྱིན་པའི་དུས་སུ་ལན་ཚྭའི་རོར་གཅིག་པ་དེ་བཞིན་དུ། སེམས་ཅན་མོས་པ་སྣ་ཚོགས་པ་ལ་དགོངས་ནས། ཆོས་ཕུང་བརྒྱད་ཁྲི་བཞི་སྟོང་སོགས་གསུང་རབ་ཀྱི་བྱེ་བྲག་ཐེག་པ་དང༌། གྲུབ་མཐའི་རྣམ་དབྱེ་སྣ་ཚོགས་པ་གསུངས་ཀྱང༌། མཐར་ཐུག་ཚུལ་གཅིག་པས་སྐྱེ་མེད་ཕྱག་རྒྱ་ཆེན་པོ་འདིའི་སྟེང་དུ་གཞོལ་ཞིང་འབབ་པ་ཡིན་ནོ། །ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་གསུངས་པ་གང་ཡིན་པ། །ཆོས་ཉིད་འདི་ལ་གཞོལ་ཞིང་འབབ། །ཅེས་གསུངས་པའི་ཕྱིར་རོ། །དེ་ལྟར་སྐྱེ་མེད་ཕྱག་རྒྱ་ཆེན་པོ་དེ་ལ་དབྱེ་བ་མེད་པར་ཡིན་ནམ་སྙམ་ན། མ་ཡིན་ཏེ། གཞི་ཕྱག་རྒྱ་ཆེན་པོ་དང༌། ལམ་ཕྱག་རྒྱ་ཆེན་པོ།

འབྲས་བུ་ཕྱག་རྒྱ་ཆེན་པོའི་དབྱེ་བའོ། །གཉིས་པ་བྱེ་བྲག་ཁྱད་པར་དགོངས་པ་གཅིག་པ་ནི། སྔ་མ་དེ་ལ་ཁ་ཚར་གཅིག་འདེབས་དགོས་པ་ཡིན་ཏེ། དེ་གང་ཡིན་ན། རྗེ་མཉམ་མེད་བཞེད་པས། ཕྱག་རྒྱ་ཆེན་པོ་སྟོང་ཉིད་རྒྱུ་འབྲས་སུ་འབྱུང་ཚུལ་ཡིན་ནོ། །དེའི་ཚུལ་ཡང༌། ཐབས་དང་བྲལ་བས་ཤེས་རབ་ཀྱིས་ཀྱང་འཆིང་ལ། ཤེས་རབ་དང་བྲལ་བའི་ཐབས་ཀྱིས་འཆིང་བས། དེས་ན་ཐབས་ཤེས་དབྱེར་མེད་སྟོང་པ་ཉིད་རྒྱུ་འབྲས་ཀྱི་ཉམས་ལེན་འདི་ཉིད་དུ་འདུས་པར་རིག་པར་བྱའོ། །གཞི་ལམ་འབྲས་བུའི་སྦྱོར་སོ་ལ་ཡང༌། ཐབས་ཀུན་རྫོབ་བྱང་ཆུབ་ཀྱི་སེམས་དེས་ཁྱད་པར་དུ་བྱས་པའི་སྡོམ་གསུམ་ལ་སོགས་དཀར་པོ་དགེ་བའི་ཆོས་མ་ལུས་པ་དང༌། ཤེས་རབ་ཟབ་མོ་སྐྱེ་མེད་ཕྱག་རྒྱ་ཆེན་པོ་དབྱེར་མེད་ཟུང་འཇུག་ཏུ་ཉམས་སུ་བླངས་པས། འབྲས་བུ་སྐྱོན་མེད་ཅིང་ཡོན་ཏན་རྫོགས་པའི་སངས་རྒྱས་བཅོམ་ལྡན་འདས་གཅིག་འབྱུང་སྟེ། སོ་སོར་ཐར་པའི་སྡོམ་པས་སྤྲུལ་སྐུ་འབྱུང་ལ། བྱང་ཆུབ་སེམས་དཔའི་སྡོམ་པས་ལོངས་སྤྱོད་རྫོགས་པའི་སྐུ་འབྱུང༌། གསང་སྔགས་རིག་འཛིན་སྡོམ་པས་བདེ་བ་ཆེན་པོའི་སྐུ་འབྱུང༌། སྡོམ་པ་གསུམ་གྱིས་རྒྱུད་བསྡོམས་པའི་སྟེང་དུ། རྣལ་འབྱོར་བཞི་ལྟར་ཉམས་སུ་བླངས་པས། ཆོས་ཀྱི་སྐུ་འབྱུང༌། དེ་ལྟར་སྐུ་རེ་རེ་གར་ཡོད་དུ་གསུམ་ཆར་ཡོད་པས། སྐུ་གསུམ་དབྱེར་མེད་པ་ནི་ངོ་བོ་ཉིད་ཀྱི་སྐུ་སྟེ། སྐུ་རྣམ་པ་ལྔ་ལྷུན་གྱིས་གྲུབ་པ་ནི། ཕྱག་རྒྱ་ཆེན་པོ་མཆོག་གི་དངོས་གྲུབ་ཅེས་བྱ་སྟེ། ཕྱག་རྒྱ་ཆེན་པོ་ནི་ཀུན་ལ་ཁྱབ་པའི་སྐྱེ་མེད་དེ་ཡིན། མཆོག་ནི་སངས་རྒྱས་བཅོམ་ལྡན་འདས་ཀྱི་སྐུ་མཐར་ཐུག་ཡིན། དངོས་གྲུབ་ནི་ཡོན་ཏན་འཕྲིན་ལས་དང་བཅས་པ་ཡིན། རྒྱུ་བསོད་ནམས་ཀྱི་ཚོགས་ལས། གཞན་དོན་གཟུགས་སྐུ་རྣམ་པ་གཉིས་འབྱུང་ཞིང༌། འབྲས་བུ་ཡེ་ཤེས་ཀྱི་ཚོགས་ལས། རང་དོན་དུ་ཆོས་ཀྱི་སྐུ་འབྱུང་སྟེ། དེ་སྐད་དུ་ཡང་དགེ་བ་འདི་ཞེས་པའི་དོན་ནོ། །གཞི་ལམ་འབྲས་བུའི་སྦྱོར་སོ་བསྟན་ཏོ། །བདུན་པ་དེ་དག་སྤྱིའི་དོན་བསྡུས་ལས་ཡང་རྒྱལ་བ་ཐམས་ཅད་ཀྱི་དགོངས་པ་གཅིག་པ།

ཁྱད་ཆོས་བརྒྱ་ལྔ་བཅུ་པོ་བྱ་བ་འདི། ཆོས་གཞན་ཐམས་ཅད་ལས་ཁྱད་པར་དུ་འཕགས་པ་ཞིག་ཡིན་ཞེས་སྨྲས་ཙ་ན། སངས་རྒྱས་བཅོམ་ལྡན་འདས་ཁོང་རང་གི་ཐུགས་སུ་ཆུད་པའི་ཆོས་ད་ལྟ་གསུང་རབ་ཀྱི་ཚོགས་སུ་འབྱུང་བ་འདི་རྣམས་ཐམས་ཅད་ཀྱི་དོན་ལས། ཁྱད་པར་དུ་འཕགས་པ་ཞིག་ཡིན་ནམ་སྙམ་ན། དེ་མ་ཡིན་ཏེ། འཛམ་བུའི་གླིང་འདིར་གྲུབ་ཐོབ་འགའ་ཞིག་གིས་ཉམས་སུ་མྱོང་བ་དང༌། པཎྜི་ཏ་འགའ་ཞིག་གི་འདོད་ལུགས་ཐ་དད་པ། བོད་རྒན་སྤྱི་པའི་ཆོས་འགའ་ཞིག་ལས། ཁྱད་པར་དུ་འཕགས་ཞེས་ཟེར་བ་ཡིན། སངས་རྒྱས་ཀྱི་བཀའ་ནི་གང་དང་ཡང་མི་འགལ་བར། ཐམས་ཅད་དགོངས་པ་གཅིག་པ་འདིའི་ནང་དུ་གཞོལ་ཞིང་འབབ་པ་ཞིག་བསྟན་པ་ཡིན་ཏེ། ཞལ་སྔ་ནས། ངེད་ཡིན་པ་གསང་སྔགས་ཀྱི་རྣལ་འབྱོར་པ་ཞིག་ཡིན། སྤྱོད་པ་འདུལ་བའི་ཆོ་ག་སྤྱོད། མཐུན་པ་རྒྱལ་བའི་བཀའ་དང་མཐུན། སུའི་ཆོས་ལ་ཡང་མི་སྨོད་པས། ཆོས་ལ་བརྟེན་པའི་གཡང་ས་ནི་མེད། ལོག་ཤེས་ཅན་ཚར་གཅོད་པ་ནི་མ་གཏོགས་སོ། །ཞེས་གསུངས་པས། ཐིག་དྲང་པོར་བཏབ་པ་དང་འདྲ་བར་འཁོར་འདས་ཀྱི་གཤིས་བབས་ཇི་ལྟར་ཡིན་པ་དེ་ལྟར་སྟོན་པར་བྱེད་པ་ལ། ཐིག་དྲང་པོར་བཏབ་ན་སྒུར་པོ་ཐམས་ཅད་རས་སུ་འགྲོ་བ་དང་འདྲ་བར་མདོ་རྒྱུད་ཀྱི་དགོངས་པ་མ་ལོན་པ་རྣམས་ལོག་ཤེས་ཅན་ཡིན་པས། དེ་དག་ཚར་བཅད་པ་ལ་ཉེས་པ་མེད། སངས་རྒྱས་ཀྱི་ཆོས་གང་ལ་ཡང༌། ནང་འགལ་དང་སྤོང་ལེན་གཉིས་སུ་མེད་པར་ཉམས་སུ་ལེན། ནང་འགལ་སྤོང་ལེན་གཉིས་སུ་སོང་ན་བོད་རྒན་སྤྱི་པའི་ཆོས་སོ། །དེས་ན་ཁྱད་ཆོས་དགོངས་པ་གཅིག་པ་འདི་ཉིད་ཚད་མ་རྣམ་པ་བཞིའི་ཁྱོགས་ཀྱིས་ལེགས་པར་ཁྱོགས་ནས་བཤད་པར་བྱའོ། །དེས་དེ་དག་སྤྱིའི་དོན་བསྡུ་སོང་ཟིན་ཏོ།། ༈ །།བརྒྱད་པ་ཆོས་བདག་གང་ཟག་གི་རྣམ་པར་ཐར་པ་ལ། ཆོས་ཐུགས་སུ་ཆུད་པ་པོ་འཇིག་རྟེན་མགོན་པོའི་རྣམ་ཐར་དང༌། དགོངས་འགྲེལ་མཛད་པ་པོ་སྤྱན་སྔ་འབྲི་གུང་གླིང་པའི་རྣམ་ཐར་དང་གཉིས་ལས། དང་པོ་ནི། སྐྱོབ་པ་འཇིག་རྟེན་གསུམ་གྱི་མགོན་པོ་རིན་པོ་ཆེ་དེ།

སངས་རྒྱས་འཇིག་རྟེན་དུ་བྱོན་པ་ཞིག་ཡིན་ཏེ། དེའི་ཚུལ་ཡང་མདོ་རྒྱུད་ཉི་ཤུ་རྩ་གཅིག་ནས་ལུང་བསྟན་པ་ཡིན་ཏེ། ཉི་ཤུ་ལྔ་པ་ལས། རབ་འབྱོར་འདི་ལྟ་སྟེ། དཔེར་ན། ང་ཉིད་མ་འོངས་པའི་དུས་ན་བྱང་ཆུབ་སེམས་དཔའ་སེམས་དཔའ་ཆེན་པོ་རིན་ཆེན་དཔལ་ཞེས་བྱ་བའི་མིང་ཡོངས་སུ་འཛིན་པའི་སྒོ་ནས་སེམས་ཅན་རྣམས་ལ་ཆོས་སྟོན་པ་དང༌། ཆེད་དུ་བརྗོད་པའང་ཆེད་དུ་བརྗོད་དོ། །ཞེས་པ་ལ་སོགས་མདོ་རྒྱུད་མཐའ་ཡས་པ་ནས་ལུང་བསྟན་པ་ཡིན་ནོ། །འབྲི་གུང་གླིང་པའི་རྣམ་ཐར་ནི་ཆོས་ལྔ་ལྡན་གྱི་སྐབས་སུ་བསྟན་ཟིན་ཏོ། །འཇིག་རྟེན་མགོན་པོའི་རྣམ་ཐར་རྒྱས་པ་ནི་ཕྱོགས་བཅུའི་སངས་རྒྱས་ཐམས་ཅད་ཀྱི་རྣམ་ཐར་དང༌། བྱེ་བྲག་ཏུ་རྣམ་ཐར་རྨ་བྱ་མ། མཐོང་བ་དོན་ཡོད། ཟད་མི་ཤེས་པ་ཟ་མ་ཏོག ཕྱོགས་བཅུ་མ་ལ་སོགས་རྣམས་སུ་བལྟ་བར་བྱའོ། །དེས་ཆོས་བདག་གང་ཟག་གི་རྣམ་ཐར་བསྟན་ཟིན་ཏོ། །བྱེ་བྲག་སོ་སོར་ཕྱེ་སྟེ་ཡན་ལག་རྒྱས་པར་བཤད་པ་ལའང༌། ཚོམས་རྣམ་པ་བདུན་ཡོད་པ་ལས། དང་པོ་ལྟ་སྒོམ་སྤྱོད་གསུམ་གྱི་ཚོམས་ལ། རྡོ་རྗེའི་གསུང་ཉི་ཤུ། ལྷན་ཐབས་ལྔ་དང་ཉེར་ལྔ། འདུལ་བ་སོ་ཐར་ཚོམས་ལ་རྡོ་རྗེའི་གསུང་ཉེར་གསུམ། ལྷན་ཐབས་དགུ་དང་སོ་གཉིས། བསླབ་པ་བྱང་སེམས་ཀྱི་ཚོམས་ལ་རྡོ་རྗེའི་གསུང་ཉེར་བཞི། ལྷན་ཐབས་དྲུག་དང་སུམ་ཅུ། རིག་འཛིན་སྔགས་ཀྱི་ཚོམས་ལ་རྡོ་རྗེའི་གསུང་ཉེར་བརྒྱད། ལྷན་ཐབས་བཅུ་བདུན་དང་ཞེ་ལྔ། ཆོས་འཁོར་ཚོམས་ལ་རྡོ་རྗེའི་གསུང་སུམ་ཅུ། ལྷན་ཐབས་བཅུ་དྲུག་དང་ཞེ་དྲུག རྟེན་འབྲེལ་ཚོམས་ལ་རྡོ་རྗེའི་གསུང་བཅོ་ལྔ། ལྷན་ཐབས་གཅིག་དང་བཅུ་དྲུག འབྲས་བུའི་ཚོམས་ལ་རྡོ་རྗེའི་གསུང་བཅོ་ལྔ། ལྷན་ཐབས་གཅིག་དང་བཅུ་དྲུག དེ་ལྟར་བརྒྱ་ལྔ་བཅུའི་ཁོངས་སུ་ལྷག་མ་ང་དྲུག ལྷན་ཐབས་སུ་བཏབ་ནས་འཆད་དགོས་པ་ཡིན་ནོ། །དེས་བྱེ་བྲག་སོ་སོར་ཕྱེ་སྟེ་ཡན་ལག་རྒྱས་པར་བཤད་པ་བསྟན་ཟིན། གཞན་རྣམས་ནི་ཆོས་བརྒྱུད་པ་མེད་པ་དང༌།

གཏེར་མ་ལ་སོགས་པ་ཟབ་པར་འདོད་པ་ཡོད་མོད་ཀྱིས། ཞེས་པའི་སོགས་ཁོངས་ནས། ས་ཆོས་དང༌། ཤིང་ཆོས་དང༌། གནམ་ཆོས་དང༌། རྡོལ་ཆོས་ལ་སོགས་པ་སྟོན་པ་ཡིན་ལ། འདིར་རྡོ་རྗེའི་གསུང་བརྒྱུད་པ་ལས་བརྒྱུད་པའི་ཆོས་ཟབ་ཅིང་ངོ་མཚར་བ་ཡིན་གསུངས་པས། དེ་ཡང་ལྟ་བ་རྣམ་པར་དག་པ་དབུ་མའི་བརྒྱུད་པ་དང༌། སྤྱོད་པ་རྣམ་པར་དག་པ་ཕ་རོལ་ཏུ་ཕྱིན་པའི་བརྒྱུད་པ་དང༌། འབྲས་བུ་རྣམ་པར་དག་པ་སྔགས་ཀྱི་བརྒྱུད་པ་དང༌། བརྒྱུད་པ་འདི་གསུམ་དང་ལྡན་པ་ཞིག་ཡིན་ཏེ། དང་པོ་ནི་སངས་རྒྱས། ཀླུ་སྒྲུབ། ཟླ་བ་གྲགས་པ། རིག་པའི་ཁུ་བྱུག ཇོ་བོ་རྗེ། དེས་འབྲོམ་སྟོན། དེས་སྤྲུལ་སྐུ་བྱ་ཡུལ་བ། དེས་དྭགས་པོ་ལ་གནང་བ་ཡིན་ནོ། །གཉིས་པ་ནི། སངས་རྒྱས། བྱམས་པ། འཕགས་པ་ཐོགས་མེད། གཅུང་དབྱིག་གཉེན། འཕགས་པ་གྲོལ་སྡེ། བཙུན་པ་གྲོལ་སྡེ། དུལ་བའི་སྡེ། གྲགས་པའི་མཚན། སེང་གེ་བཟང་པོ། ཀུ་སཱ་ལི་ཆེ་ཆུང༌། གསེར་གླིང་པ། ཇོ་བོ་རྗེ། འབྲོམ་སྟོན། བྱ་ཡུལ་བ། དེས་མཉམ་མེད་དྭགས་པོ་ལ་བརྒྱུད་པའོ། །གསུམ་པ་འབྲས་བུ་སྔགས་ཀྱི་བརྒྱུད་པ་ནི། རྡོ་རྗེ་འཆང་ལ་སོགས་པ། དེས་བརྒྱུད་པ་ཆུ་བོ་གསུམ་འདྲེས་བསྟན་ཟིན་ཏོ། །འདིར་རྡོ་རྗེའི་གསུང༌། བརྒྱུད་པ་ལས་བརྒྱུད་པའི་ཆོས་ཟབ་ཅིང་ངོ་མཚར་ཞེས་གསུངས་པས། ལྟ་བ་རྣམ་པར་དག་པ་དབུ་མའི་བརྒྱུད་པ་ཡང་འདིར་ཡོད། སྤྱོད་པ་རྣམ་པར་དག་པ་ཕ་རོལ་ཏུ་ཕྱིན་པའི་བརྒྱུད་པ་ཡང་འདིར་ཡོད། འབྲས་བུ་རྣམ་པར་དག་པ་སྔགས་ཀྱི་བརྒྱུད་པ་ཡང་འདིར་ཡོད། དེས་ན། ཞལ་ནས་ཞལ་དུ་བརྒྱུད་པས་ཚིག་གི་ཟུར་མ་ཆག སྙན་ནས་སྙན་དུ་བརྒྱུད་པས་རང་བཟོ་དང་སྙན་ངག་ཏུ་མ་སོང༌། ཐུགས་ནས་ཐུགས་སུ་བརྒྱུད་པས་བྱིན་རླབས་དྲོད་མ་ཡལ། དངོས་གྲུབ་ཀྱི་ཆུ་བོ་མ་ནུབ་པའོ། །དེས་ན་བརྒྱུད་པ་ཆུ་བོ་གསུམ་འདྲེས་ཀྱི་གདམས་པ་ཡིན་ཏེ། ལུང་ལས་བརྒྱུད་པ་ཆུ་བོ་གསུམ་འདྲེས་པ་ཞེས་པའི་དོན་ནོ། །

ཞེས་དམ་ཆོས་དགོངས་པ་གཅིག་པའི་ཁོག་དབུབ་ཀྱི་དོན་བསྡུ་ཅུང་ཟད་འདི་ཡང་འབྲི་གུང་འོག་མིན་གྱི་གནས་སུ། ཀུན་དགའ་མིང་ཅན་བདག་གིས་ཟིན་བྲིས་སུ་བགྱིས་པའོ །། །།