ཁམས་ཀྱི་བླ་ཆེན་ལ་གདམས་པའི་རྣལ་འབྱོར་བཞི་གསུམ་བཅུ་གཉིས་ཀྱི་ཁྲིད་ཚིགས་བཅད་མ་བཞུགས་སོ།།

ན་མོ་གུ་རུ། ཡུལ་མེད་ཀྱི་ཤེས་པ་རྗེན་པ་འདི། །འཁོར་འདས་ཀྱི་བདེ་ལ་ལོངས་སྤྱོད་ཅིང༌། །སྣང་སྟོང་གི་ཆོས་ལ་དབང་བསྒྱུར་བ། །རྗེ་ལོངས་སྤྱོད་རྫོགས་སྐུའི་ཞབས་ལ་འདུད། །སེམས་རང་ངོ་ཤེས་པར་བྱིན་གྱིས་རློབས། །བུ་སྐལ་པ་མ་ཆད་ལྷ་ཆོས་དྲན། །རིགས་མཐོ་མདོ་ཁམས་དབུས་སུ་སྐྱེས། །གནས་གཉན་པོ་འབྲི་གུང་འོག་མིན་དུ། །རྗེ་ཀླུ་རིགས་སྒྲོལ་མའི་རྣམ་འཕྲུལ་ཅན། །ཡབ་འཇིག་རྟེན་མགོན་པོའི་ཞབས་ལ་གཏུགས། །དར་སེར་པོ་གཅིག་གི་རྟེན་འབྲེལ་གྱིས། །སངས་རྒྱས་ཀྱི་བསྟན་པ་གསལ་བར་བྱས། །དུས་དེ་ནས་བཟུང་སྟེ་ད་ལྟའི་བར། །མོས་གུས་ལ་ལྟེམ་རྐྱང་མ་ཤོར་བས། །རྗེ་མཉམ་མེད་རིན་ཆེན་རྒྱལ་པོ་དང༌། ཁོ་བོ་དཔོན་སློབ་དག་དང་མཇལ། །རྗེ་རིན་ཆེན་བྱིན་རླབས་ཆུ་རྒྱུན་ཞུགས། །བདག་གི་༄༅། །རིན་ཆེན་བུམ་པ་གང༌། །དགོངས་པ་གཅིག་པའི་ཚུལ་ཉིད་དུ། ཁྱེད་དཔོན་དྲུང་སྙིང་ལ་རབ་ཞུགས་པས། །དད་དང་མོས་པའི་ས་གཞི་ལ། །ཡིད་ཆེས་ཀྱི་ལོ་ཐོག་བསྐྲུན་པས་ན། །ལྷུན་གྲུབ་ཀྱི་འབྲས་བུ་རྟོགས་པ་སྐྱེས། །རྟོགས་འབུལ་གྱི་རིམ་པ་དུ་མ་དང༌། །ངོ་སྤྲོད་ཀྱི་རྣལ་འབྱོར་བཅུ་གཉིས་དག །དད་པས་གསོ་ཕྱིར་དགོས་ཞེས་པ། །ཡང་ནས་ཡང་དུ་སྐུལ་བའི་ངོར། །སྙིང་ནས་གཅེས་པར་འདི་སྐད་བརྗོད། །བུ་སྐལ་ལྡན་སྒོམ་གྱི་གདུངས་པ་ཁྱོད། །སྒོམ་ཕྱི་རུ་མ་ཚོལ་ནང་དུ་ལྟོས། །སེམས་བཞག་པས་མི་སྡོད་ཡན་དུ་ཆུག །བཟུང་བས་མི་ཟིན་གློད་ལ་ཞོག །སྒོམ་འདོད་ན་སྒོམ་མིན་གྱི་སྣང་བ་དེ་འུ་གེ་སྐྱོངས། །གཞི་ཡི་བློ་ལ་བློ་ཡིས་མི་བསྒོམས་པར། །རང་བབས་ལ་བཟོ་ཡིས་མ་བཅོས་པར། །བློ་རྟོག་པ་ལ་སྐྱོན་དུ་མི་ལྟ་བར། །མི་རྟོག་པ་ཕྱེད་དུ་མི་བསྒྲུབས་པར། །སེམས་རང་སོར་ཞོག་ལ་རིག་པའི་རྒྱང་སོ་ཞིག་ཚུགས་དང༌། །སྒོམ་རྩེ་གཅིག་གི་སྟེང་དུ་ཕེབས་ནས་འོང༌། །དེ་ལ་གོལ་སའི་འཕྲང་ཞིག་ཡོད། །རྩེ་གཅིག་ཁྱིམ་ན་མུན་པས་སྒྲིབ། །ཞེས་པའི་གནས་ལུགས་སྒྲོལ་བ་ལ། །རྩེ་གཅིག་གནས་ལ་མ་ཞེན་པར། །ཐག་ཆོད་གདེངས་ཐོབ་ཀྱི་འཕྲང་སྒྲོལ་གཅེས། །མ་ཡེངས་པའི་དྲན་པ་གཅིག་མ་ཤོར་ན། །མི་སྒོམ་པའི་གནས་ལུགས་ལ་བཟོ་མི་བྱ། །རང་གསལ་གྱི་རིག་པ་དེ་སྨྲ་མི་འདོད། །རྟོག་དཔྱོད་ཀྱི་མ་སླད་ཁ་ཡན་དུ་སྐྱོངས་དང༌། །སྒོམ་སྤྲོས་བྲལ་གྱི་སྟེང་དུ་ཕེབས་ནས་འོང༌། །དེ་ལ་གོལ་སའི་འཕྲང་ཞིག་ཡོད། །སྤྲོས་བྲལ་སྟོང་རྫིའི་ལྷག་པས་ཐེབས། །ཅེས་པའི་གནས་ལུགས་སྒྲོལ་བ་ལ། །སྟོང་ལྟ་ཧད་པོར་མ་ཤོར་བར། །ཐག་ཆོད་དང་རྒྱུ་འབྲས་ཀྱི་འཕྲང་སྒྲོལ་གཅེས། །སེམས་ངོས་བཟུང་མེད་པ་སྟོང་པའི་དབྱིངས། །བློ་བྲལ་གྱི་གསལ་སྟོང་རྗེན་པ་འདི། །རང་སོར་ཞོག་ལ་རང་ངོ་ལྟོས། །སྒོམ་རོ་གཅིག་གི་སྟེང་དུ་ཕེབས་ནས་འོང༌། །དེ་ལ་གོལ་སའི་འཕྲང་ཞིག་ཡོད། །རོ་གཅིག་རྒྱ་མཚོའི་རྦ་ལ་གཡེངས། །ཞེས་པའི་གནས་ལུགས་སྒྲོལ་བ་ལ། །དེ་ལ་ཞེན་ཅིང་མ་ཆགས་པར། །དུ་མར་འཆར་བའི་འཕྲང་སྒྲོལ་གཅེས། །བློ་རྟོག་པ་སྒྱུ་མའི་གནས་ལུགས་སྒོམས། །རང་ངོ་ཤེས་པ་དེ་ཉམས་ལེན་གནད། །རང་ཞལ་མཇལ་བ་དེ་རང་གྲོལ་ཡིན། །སྒོམ་ཡུལ་ཐོག་ཏུ་འཆར་བ་དེ་འགག་མེད་ཡིན། །ཡུལ་འཛིན་རྐྱེན་ལས་སྐྱེས་པ་དེ་སྐྱེ་མེད་ཀྱི་གཤིས། །རང་ཤར་དང་རང་གྲོལ་དེ་བརྗོད་དང་བྲལ། །སྒོམ་མེད་ཀྱི་སྟེང་དུ་ཕེབས་ནས་འོང༌། །དེ་ལ་གོལ་སའི་འཕྲང་ཞིག་ཡོད། །སྒོམ་མེད་ཉི་མ་སྤྲིན་གྱིས་བསྒྲིབས། །ཞེས་པའི་གནས་ལུགས་སྒྲོལ་བ་ལ། །དེ་ལ་མངོན་ཞེན་སྤངས་ནས་སུ། །མཁྱེན་པའི་ཡེ་ཤེས་ཀྱི་འཕྲང་སྒྲོལ་གཅེས། །སྟོང་ཉིད་རྒྱུ་འབྲས་རྟེན་འབྲེལ་དང༌། །སྟོབས་བཅུའི་འབྱུང་གནས་ཀྱི་ཚུལ་ཁྲིམས་ཀྱི། །སྡོམ་གསུམ་ཐར་པའི་སྲོག་ཤིང་དང༌། །ཉམས་ཆགས་མེད་པར་བསྲུང་བར་ཞུ། །བྱང་ཆུབ་སེམས་དཔའི་སེམས་བསྐྱེད་ཀྱི། །སྨོན་འཇུག་དོན་དམ་བསམ་པ་དང༌། །མེད་ན་མི་འབྱུང་གི་ལྷག་བསམ་དེ། །འགྲོ་བའི་དོན་དུ་བསྐྱེད་པར་མཛོད། །ཚེ་གཅིག་སངས་རྒྱས་ཀྱི་སྨིན་བྱེད་ལམ། །གསང་སྔགས་རྒྱལ་པོ་གྲོལ་ལམ་གྱི། །ཕྱི་རོལ་ལྷ་དང་གཞལ་ཡས་ཁང༌། །ཐ་མལ་ས་རྡོར་མི་འཛིན་ཞུ། །རྒྱུ་བར་མ་དོ་རུ་མ་ལུས་པར། །གདོད་ནས་ཡོད་དང་བྱས་བསགས་ཀྱི། །དགེ་བ་བགྱིས་དང་བགྱིད་བསྩལ་བ། །འབྲས་བུ་རྡོ་རྗེ་འཛིན་པར་བསྔོས། །ཞེས་པ་འདི་ཉིད་བསོད་ནམས་དང་ཡེ་ཤེས་ཀྱི་མངོན་པར་མཐོ་ཞིང༌།

རིགས་དང་ཡོན་ཏན་གྱིས་རྣམ་པར་བརྒྱན་པ། ལུང་དང་རྟོགས་པའི་མངའ་བདག་ཁམས་སྐྱོ་བླ་ཆེན་ཀུན་སྤངས་ཀུན་དགའ་རྒྱལ་པོ་སྐུ་མཆེད་ཀྱིས་དགོས་ཞེས་གསོལ་བ་བཏབ་པའི་ངོར། རྣལ་འབྱོར་བཞི་གསུམ་བཅུ་གཉིས་ཚིགས་སུ་བཅད་པ་མྱོང་ཐོག་ནས་བྲིས་པ་ཉིད། འབྲི་གུང་སྤྱན་སྔ་ཨཱ་ནནྡ་རཏྣ་ཤྲཱི་བྷ་དྲས་གདན་ས་ཆེན་པོ་འབྲི་གུང་འོག་མིན་བྱང་ཆུབ་གླིང་དུ་སྦྱར་བའོ།། །། 