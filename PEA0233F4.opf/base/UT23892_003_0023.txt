།

རྒྱ་སྟོན་རྟོགས་ལྡན་ལ་གདམས་པ་བཞུགས་སོ།། རྟོགས་པ་དང་ལྡན་པའི་བླ་མ་རྒྱ་སྟོན་པ་ལ་སྤྲིངས་པ། ཡི་གེ་དར་ཆེན་མར་ཁུ་མདོག་གི་རྟེན་བཅས་དང་ངག་རྣམས་ཨ་སྟག་ཀུན་དགས་འཕྲོད་པ་དང༌། ཁྱེད་ཁམས་སྙོམས་བན་ཆུང་རྣམས་ལ་དབྱར་གྱི་རིང་ཁྲིད་སོགས་སྒྲུབ་བརྒྱུད་ཀྱི་བསྟན་པ་དར་བར་བྱས། ད་ལྟ་གནས་ཆེན་ཏི་སྒྲོ་བྲག་དཀར་གྱི་སྡེ་ལྔའི་ཚོགས་ཁང་ཆེན་མོར་སླེབ་འདུག་པ་ཤིན་ཏུ་སེམས་སྤྲོ་བར་གྱུར། ངེད་ཀྱང་ཆུ་ཚན་ཁར་སླེབ་འཕྲོད་པ་བྱུང༌། ད་ལྟ་མཚེའུ་ཁར་སྤོ་བ་ཡོད། སྐབས་དོན་དེར་དགུན་གྱི་རིང་སྒྲུབ་པ་དང་བཅས་བཞུགས་པ་དེ་གནས་ཀྱི་བཅུད་རང་དུ་ཡོང་བ་དང་རྟེན་འབྲེལ་ལེགས་ཚོགས་ཆེ་བ་སྣང་བས་ཅིས་ཀྱང་སྡོད་པ་དེ་ལེགས། རང་སྣང་སྣོད་བཅུད་འཛོམ་པའི་སྒྲུབ་གནས་སུ༑ ༑ཉམས་དང་རྟོགས་པའི་དགེ་སྦྱོར་མཛོད། །རོ་གཅིག་དུ་མར་འཆར་བ་དང༌། །མཁྱེན་གཉིས་རྒྱས་པའི་ཕྲིན་ལས་མཛོད། །ཅེས་པ་བར་སྐབས་ཀྱི་ཚིགས་སུ་བཅད་པའོ། །སྐྱོབ་པ་འཇིག་རྟེན་གསུམ་མགོན་གྱི་བསྟན་པ་རྒྱས་པ། དར་བ། བསྟན་པ་གནས་པ། བར་ཆད་མེད་པའི་སྨོན་ལམ་སོགས་དང༌། ཏིང་ངེ་འཛིན་གྱི་ངོ་བོ་ལ་མཉམ་པར་འཇོག་པ་སོགས་མཛོད། ད་ལན་སྒྲུབ་པ་རྒྱག་པའི་ཆ་རྐྱེན་ལ་དམིགས་ནས་བུ་རམ་མཚོན་པ་གཅིག མར་ཞོ་གང༌། ངེད་ནུབ་ཀྱི་གོས་རྣག་གཟན་ཆེན་མོ་གཅིག་རྣམས་ཡོད། མི་འགྱང་པར་རྩམ་པ་ཡ་གང་སྐུར་གཏོང༌། ཚོགས་རྫོགས་ཞིང་བསྟན་པ་ལ་ཕན་པར་སྣང་བས་རྩིས་ལན་མཛོད། ཚེས་བཅུ་གསུམ་ལ་ཆུ་ཚན་ཁ་ནས་བྲིས།། །།མངྒལཾ།། 