༄༅། །རྒྱལ་དབང་ཀུན་དགའ་རིན་ཆེན་གྱི་རྣམ་པར་ཐར་པ་དད་ལྡན་ཐར་པའི་འཇུག་ངོགས་ཞེས་བྱ་བ་བཞུགས་སོ།།

 །ཨོཾ་སྭ་སྟི་སིདྡྷཾ། དཔལ་ལྡན་བླ་མ་དམ་པའི་རྣམ་པར་ཐར་པ་དད་ལྡན་ཐར་པའི་འཇུག་ངོགས་ཞེས་བྱ་བ། ཕྱོགས་བཅུའི་རྒྱལ་བ་སྲས་དང་བཅས་པ་ལ་ཕྱག་འཚལ་ལོ། །རྣམ་ཀུན་གདོད་མའི་ཀུན་གསལ་ཉམས་དགའི་ངང༌། །སྨོན་ལམ་མྱུར་འགྲོ་བདུན་དང་ལྡན་པའི་སྐུ། །དོན་གཉིས་འོད་ཟེར་སྟོང་ལྡན་བཞད་པའི་ཞལ། །རྗེ་བཙུན་ཀུན་དགའ་ཉི་མས་དེང་འདིར་སྐྱོངས། །ཐུབ་བསྟན་གསེར་གྱི་ས་འཛིན་འགྱིང་བའི་རྩེར། །རིམ་གཉིས་ཆ་ཤས་ཡོངས་རྫོགས་བདུད་རྩིའི་འོད། །འགྲོ་ཀུན་ཀུ་མུད་འཛུམ་ཞིང་བཞད་པའི་གཉེན། །སྒྲུབ་བརྒྱུད་རྒྱུ་སྐར་རྒྱལ་པོས་བདེ་ལེགས་སྩོལ། །འདིར་བདག་ཅག་གི་བླ་མ་དམ་པ། ས་གསུམ་གྱི་འགྲོ་བ་ཐམས་ཅད་ཀྱི་མིག་གཅིག་ཏུ་གྱུར་པ། ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ། གང་དེའི་རྣམ་པར་ཐར་པ་རྒྱ་མཚོའི་གཏིང་ལྟར་ཟབ་ཅིང༌། གཏིང་དཔག་དཀའ་བས། སོ་སོའི་སྐྱེ་བོ། ཆོས་ཀྱི་མིག་དང་མི་ལྡན་པ་དག་གིས་སྤྱོད་ཡུལ་མ་ཡིན་ཡང་ཚུ་རོལ་མཐོང་བའི་ངོར་སྣང་བ་ཅུང་ཟད་ཙམ་ཞིག འདིར་ཡི་གེའི་རིས་སུ་བྲི་བ་ལ་གནང་ཞིང་བྱིན་གྱིས་བརླབ་ཏུ་གསོལ། དེ་ཡང་སྡེབ་སྦྱོར་སོགས་ཚིག་གིས་མདངས་གསལ་པོའི་རྣམ་འགྱུར་གྱི་མེ་ཏོག་གསར་པ་སྤེལ་བའི་རྔོ་མི་ཐོག་ཀྱང༌། ངོ་མཚར་བའི་དོན་གྱི་སྦྲང་རྩི་གང་གིས་མྱངས་པར་གྱུར་ན་ཐར་པ་དང་ཐམས་ཅད་མཁྱེན་པའི་དཔལ་ཕུན་སུམ་ཚོགས་པ་སྟེར་བར་ནུས་ཤིང༌། འཁོར་བ་དང་ངན་སོང་གི་རིམས་ནད་དྲག་པོ་དྲུང་ནས་འབྱིན་པར་ནུས་པའི་རྣམ་པར་ཐར་པ་འདི་ཉིད་ལ་དད་པ་དང་ལྡན་པ་རྣམས་ཀྱི་ལོངས་སྤྱོད་པར་བྱ་བའི་ཕྱིར་ཅུང་ཟད་ཙམ་ཞིག་སྤེལ་བར་བྱའོ། །དེ་ཡང་ཡུལ་འཛམ་བུ་ཏྲི་ཤས་མཚན་པའི་གླིང་གི་བྱེ་བྲག་འཕགས་པ་སྤྱན་རས་གཟིགས་དབང་ཕྱུག་གིས་ཡོངས་སུ་བཟུང་བའི་རི་བོ་གངས་ཅན་གྱི་སའི་ཐིག་ལེ། གཞུ་སྟོད་དཔལ་གྱི་འབྲི་གུང་དང་ཉེ་བའི་ལོགས། སྒྲུ་ཞེས་བྱ་བར་འགྲུ་རྒྱལ་སྐྱུ་རའི་ཕོ་བྲང་བཀྲ་ཤིས་སྟེང་ཁ་ཞེས་བྱ་བ།

གཞལ་མེད་ཀྱི་ཁང་ལྟར་རྣམ་པར་མཛེས་པའི་དཔལ་དང་ལྡན་པས། ལྕང་ལོ་ཅན་གྱི་ཕོ་བྲང་གི་གཟི་བརྗིད་འཕྲོག་པར་ནུས་པ། ས་གཞིའི་ངོས་འཇམ་ཞིང་ཁྱོན་ཡངས་པས་བལྟ་ན་སྡུག་པ་ལ། ས་འཛིན་གྱི་ལྕགས་རི་ནམ་མཁའི་རྩེ་མོ་ལྟ་བར་རིངས་པ་ལྟར་ལྷུན་པའི་བར་བར་དུ་བྲག་རིའི་རྒྱལ་པོ་སྒོ་སྲུང་ལྟར་བཀོད་པས་བཙན་ཞིང་བག་ཕེབས་པ། ལོ་འདབ་དང་འབྲས་བུའི་ཁུར་གྱིས་ལྕི་བའི་ལྗོན་ཤིང་རྣམས་ཡལ་གའི་ལག་པ་སྦྲེལ་ཞིང་གུས་པར་བཏུད་པ་ལྟར་རྩེ་མོ་རྣམས་ཕོ་བྲང་ལ་བཏུད་པའི་སྟེང་དུ། བྱ་རྣམ་པ་སྣ་ཚོགས་སྙན་པའི་རོལ་མོ་འབུད་པ་ལྟར་སྐད་འདོན་པས་དྲི་ཟའི་རོལ་མོ་མཁན་རྣམས་ཁེངས་པ་འཕྲོག་པར་བྱེད་པ། ཡིད་དུ་འོང་བའི་འབབ་ཆུའི་ན་ཆུང་བཻ་ཌཱུརྻ་དྲི་མ་མེད་པའི་མདོག་ལྟར་སྡུག་ཅིང༌། ཡན་ལག་བརྒྱད་དང་ལྡན་པའི་བཞིན་གྱི་མདངས་གསལ་བས་ཕོ་བྲང་གི་ཐ་མར་སྤུད་པ་བཞིན་དུ་བབ་པས། སྐྱེ་བོ་ཐམས་ཅད་ཀྱི་ཡིད་འཛིན་པར་བྱེད་པ། འབྲས་དྲུག་རྣམས་ཀྱང་ཚིགས་ཆུང་ངུས་སྨིན་ཅིང་འབྱོར་པའི་དཔལ་དུ་མས་མཛེས་པའོ། །ཕོ་བྲང་དེར་ཇེ་མཐོ་ཇེ་མཐོར་གྱུར་པའི་རྒྱལ་རིགས་ཤིང་སཱ་ལ་ལྟ་བུ་ལས་དུས་གསུམ་གྱི་རྒྱལ་བ་ཐམས་ཅད་ཀྱི་གསང་བའི་བདག་པོའི་རྣམ་པར་སྤྲུལ་པ། གདུག་པ་ཅན་ཐམས་ཅད་ཚར་གཅོད་ཅིང་སྐྱེ་དགུ་རྣམས་རྣམ་གྲོལ་གྱི་ལམ་ལ་འགོད་པའི་ཕྱིར། སྤྲུལ་པའི་སྐུ་ཡོངས་སུ་བཟུང་བ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་ཞེས་བྱ་བ་དེ་ཉིད། རྒྱལ་སྲིད་ཀྱི་དཔལ་འབྱོར་ལ་རོལ་པའི་ཚེ། བློན་པོ་མཆོག་རྣམས་ཀྱི་བློ་མདུན་གཅིག་ཏུ་བྱས་ནས་རྒྱལ་བའི་གདུང་རིགས་འཕེལ་བའི་ཐབས་ཟབ་མོར་གྱུར་པ་བཙུན་མོའི་འཁོར་ལ་རོལ་བར་གསོལ་བ་བཏབ་པས། རིགས་ལྡན་གྱི་བསྟན་པ་སྤེལ་བའི་ཕྱིར་གནང་བར་གྱུར་པ། དེའི་དོན་ཚིགས་སུ་བཅད་དེ་སྨྲས་པ། ཨེ་མ་དེ་ཚེ་འཁོར་འབངས་བཞིན་གྱི་མདངས་གསལ་ཞིང༌། །གཞོན་ནུའི་ཚུལ་དང་མཐུན་པའི་རི་དྭགས་མིག །ཕྱོགས་ཕྱོགས་ཀུན་ཏུ་འཚོལ་བའི་ཕོ་ཉ་བཀྱེ། །དེ་ཚེ་རང་གི་མངའ་རིས་མགར་ལུང་པའི། །རྫོང་དཔོན་བསམ་གྲུབ་ཞེས་བྱའི་ཁབ་ཉིད་དུ། །ཉི་ཤུ་རྩ་བཞིའི་ཡུལ་གྱི་བདག་མོ་ཆེ། །བཅོམ་ལྡན་འདས་མ་རྡོ་རྗེ་རྣལ་འབྱོར་མ། །མི་མོ་གཞོན་ནུའི་ཆས་སུ་ཞུགས་པ་གང༌། །རིན་ཆེན་དཔལ་མོ་ཞེས་བྱའི་སྨིན་ལེགས་གཟུགས། །ལང་ཚོ་དཔལ་གྱི་སྒེག་ཅིང་འཛུམ་པའི་ཞལ། །ཆོས་ཀྱི་དཔལ་འབྱོར་ཐོབ་པའི་ཟླ་བ་བཞིན། །འཁྱོག་གསུམ་དང་བཅས་གར་མང་བསྒྱུར་བ་ནི། །འཇའ་ཚོན་ནམ་མཁའི་ངོས་ལ་འཁྱུག་པ་བཞིན། །ཡིད་འོང་སྙན་པའི་གླུ་དབྱངས་བསྒྱུར་བ་ཡང༌། །འཆི་མེད་བུ་མོས་རྒྱུད་མང་སྦྲེངས་པ་བཞིན། །བཅུ་ཕྲག་དྲུག་དང་བཞིར་བཅས་འདོད་པ་ཡིས།

སྒྱུ་རྩལ་རྣམས་ཀྱི་ཕ་རོལ་སོན་པ་མོ། །ཡིད་འཕྲོག་སྟག་རྩེའི་ལྡུམ་ར་མཛེས་པའི་རྒྱན། །ངོ་མཚར་སྐྱེ་བོའི་མིག་གིས་བདུད་རྩི་གང༌། །ཕོ་ཉ་ཉིད་ཀྱི་རིངས་པར་སྦྲན་པ་ལས། །ཡབ་ཡུམ་འཁོར་བཅས་དགྱེས་པའི་ཟེའུ་འབྲུ་བསྐྱེད། །རིན་ཆེན་རྒྱན་གྱི་རྣམ་པ་དུ་མས་སྤྲས། །རྣམ་མང་འཁོར་གྱི་ཚོགས་དང་ལྷན་ཅིག་ཏུ། །ཕོ་བྲང་བཀྲ་ཤིས་སྟེང་ཁའི་ཁྲི་བཟང་པོར། །མི་དབང་བཞུགས་པའི་སྤྱན་སྔར་ཕུལ་བའི་ཚེ། །ན་ཆུང་རྣམས་ཀྱི་གླུ་གར་བྲོ་ཤོན་རྩེ། །ལེགས་བཅས་དཔལ་དང་ལྡན་པའི་དགའ་སྟོན་གྱིས། །སྐྱེ་དགུའི་བུང་བ་ཁྲག་ཁྲིག་ཚིམས་པར་གྱུར། །དཔལ་ལྡན་བླ་མ་དམ་པའི་རྣམ་པར་ཐར་པ་ལས་ཡུལ་དང་ཡབ་ཡུམ་རིགས་རྒྱུད་ཀྱི་ཁྱད་པར་ངོས་བཟུང་བའི་ལེའུ་སྟེ་དང་པོའོ།། ༈ །།དེ་ལྟར་མཚུངས་མེད་ཆོས་ཀྱི་རྒྱལ་པོ་འཁོར་འདས་ཀྱི་དཔལ་ཕུན་སུམ་ཚོགས་པའི་འོད་ཟེར་གྱི་དྲྭ་བས་ཀུན་ནས་མཛེས་པ་དེ་ཉིད། ཡན་ལག་བདུན་དང་ལྡན་པའི་ཁ་སྦྱོར་གྱི་རོལ་རྩེད་སྒྱུ་འཕྲུལ་དྲྭ་བའི་དཔལ་དང་ལྷན་ཅིག ལོངས་སྤྱོད་རྫོགས་པའི་དཔྱིད་ཀྱི་དཔལ་འབྱོར་ལ་རོལ་པའི་མེ་ཏོག་གསར་པ། རྨད་དུ་བྱུང་བའི་མཚན་དཔེའི་སྦྲང་རྩི་འཛིན་པའི་མཆེད་ལྕམ་རྣམ་པ་བཞི་འཁྲུངས་པར་གྱུར་པ་ནི། ཆེ་ཤོས་ལྕམ་འགྲོ་བའི་སྒྲོན་མེ་ཞེས་བྱ་བ་གླང་གི་ལོ་ལ་འཁྲུངས་ཤིང༌། ལང་ཚོའི་དཔལ་འབྱོར་ཐོབ་ནས། སྟག་ལུང་པའི་ཁབ་ཏུ་བྱོན་ནོ། །གཅེན་པོ་མིའི་དབང་པོ་རཏྣའི་མཚན་ཕྱོགས་ཐམས་ཅད་ལས་རྣམ་པར་རྒྱལ་བ་དེ་ཉིད་འབྲུག་གི་ལོ་ལ་འཁྲུངས་ཤིང༌། ཁང་གསར་ནང་སོའི་སྡེ་སྲིད་ཀྱི་ཁུར་བཟུང་ནས་ཁྲིམས་གཉིས་གསེར་གྱི་གཉའ་ཤིང་ཐུགས་བསྐྱེད་རིན་པོ་ཆེའི་ཕྲ་བཀོད་པས། འཁོར་འབངས་ཀྱི་སྐྱེ་དགུ་རྣམས་མཐོ་དམན་མེད་པར་སྐྱོང་བའི་ཚུལ་ལ་མཁས་པ་དེ་ཉིད་མངའ་ཐང་ནམ་མཁའི་མཐའ་ལ་ལོངས་སྤྱོད་ཅིང༌། གྲགས་པའི་གཟི་འོད་ཀྱིས་ནམ་མཁའི་ལྟོ་བ་འགེངས་པར་མཛད་དོ། །འདིའི་གཅུང་པོ་སྙིང་པོའི་རྣལ་འབྱོར་ལ་མཆོག་ཏུ་གཞོལ་བ།

ཆོས་ཀྱི་རྒྱལ་པོའི་མཚན་ཅན་ཆུ་ཕོ་ཁྱིའི་ལོ་ལ་འཁྲུངས་ཤིང༌། དབོན་སར་བཞུགས་ནས་ཟབ་མོའི་རྣལ་འབྱོར་ལྷུར་བླངས་སོ། །འདིར་སྨོས་པ་སྐབས་སུ་བབ་པའི་བདག་ཅག་གི་བླ་མ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་མཁྱེན་པ་དང་བརྩེ་བའི་འོད་ཟེར་གྱི་ཕྲེང་བ་གཅིག་ཏུ་བསྡུས་པ། འཕགས་པའི་ཡུལ་དུ་མགོན་པོ་ཀླུ་སྒྲུབ་ཞེས་ཡོངས་སུ་གྲགས་ཤིང༌། གངས་ཅན་གྱི་རི་བོའི་རྩེ་འདིར་འཇིག་རྟེན་གསུམ་གྱི་མགོན་པོ་ཞེས་གྲགས་པའི་གཟི་འོད་འབར་བ་དེ་ཉིད། ཐུགས་རྗེས་སེར་བུའི་ཐུགས་དམ་གྱི་རྒྱུད་བསྐུལ་ནས། སླར་ཡང་འབྲི་གུང་བྱང་ཆུབ་ཀྱི་གླིང་དུ་དྭངས་པའི་མཚོ་ལ་ཟླ་བའི་གཟུགས་བརྙན་འཆར་བ་ལྟར། སྤྲུལ་པའི་སྐུའི་སྣང་བརྙན་སྟོན་པའི་འཕེན་པ་མཛད་པ་ནི། འཇིག་རྟེན་མགོན་པོ་ཉིད་ཞལ་བཞུགས་པའི་སྐབས་སུ་འཁོར་བ་ལ་མཐའ་ཡོད་མེད། སངས་རྒྱས་དང་སེམས་ཅན་གྱི་སྔ་ཕྱི། མ་རིག་པ་འཁོར་བའི་འབྱུང་ཁུངས། དེའི་ཕ་མ་བུ་གསུམ་གྱི་རྣམ་བཞག དེའི་གཉེན་པོ་སོགས་རང་ཉིད་ཀུན་ཏུ་བཟང་པོར་གྱུར་པའི་དུས་སུ། གཟིགས་ཚུལ་གྱི་རྣམ་བཞག་རྣམས་གཏན་ལ་ཕབ་པའི་ཚེ། སློབ་མ་རྣམས་ཀྱི་དེ་རྣམས་ཀྱི་དཀའ་བའི་གནད་རྣམས་རེ་རེ་བཞིན་དུ་ཞུས་པའི་རྗེས་སུ་འཁོར་བྱིངས་པོ་རྣམས་གྱེས་ནས། སྤྱན་སྔ་རིན་པོ་ཆེ། དབོན་རིན་པོ་ཆེ། མཁན་པོ་རིན་པོ་ཆེ་དང་གསུམ་ཞབས་དྲུང་དུ་བཞག་ནས། གསེར་ཁང་གིས་སྒོ་བཅད་དེ། བཀའ་བསྩལ་མང་པོ་ཞིག་ཕེབས་པའི་རྗེས་སུ། ཁོ་བོ་སླར་ཡང་འབྲི་གུང་བྱང་ཆུབ་ཀྱི་གླིང་འདི་ཉིད་དུ་གདུང་རྒྱུད་དྲི་མ་མེད་པའི་གདན་རབས་བཅུ་གསུམ་པ་ལ་སྐོར་གཅིག་འོང་ནས་གདུལ་བྱའི་ལྷག་མ་རྣམས་འདུལ་བར་བྱེད་པ་ཡིན། ཞེས་གསུངས་པའི་མོད་ལ། དབོན་རིན་པོ་ཆེ་ལ་གཟིགས་ཤིང་ཁོ་ཡང་ང་ཡིན། ང་ཡང་ཁོ་ཡིན། ཞེས་ཁུ་དབོན་དབྱེར་མེད་དུ་གཏན་ལ་ཕབ་ཅིང་དེའི་དུས་སུ་ཁྱེད་གཉིས་ཀྱང་འབྱུང་བ་ཡིན་པས། ཁྱེད་གཉིས་ཀྱི་ཁོ་བོའི་གྲོགས་ལ་འབུང་དགོས་པ་ཡིན་གསུངས་པ་ལ་བརྟེན་ནས།

འགའ་ཞིག་དབོན་རིན་པོ་ཆེའི་སྤྲུལ་པ་ཡིན་ནོ་ཞེས་གླེང་ཡང༌། འགལ་བའི་དོན་ཅན་དུ་མི་བཟུང་ཞིང༌། རྗེ་བཙུན་དམ་པའི་འདི་ཉིད། འཇིག་རྟེན་གསུམ་གྱི་མགོན་པོ་ཉིད་སླར་ཡང་གདུལ་བྱའི་མེ་ལོང་ལ་འཆར་བར་མཛད་པ་ནི་ཐེ་ཚོམ་མེད་དོ། །འཇིག་རྟེན་མགོན་པོ་ཉིད་ཀྱི་ཁོ་བོའི་གླིང་འདི་བ་ར་བོང་ཕྱུག་དང༌། སྒོམ་མ་སྐྲ་ལོ་ཅན་གྱིས་འཛིན་པའི་དུས་སམ། ལྕག་ཚན་གྱི་ཡུ་བ་བྲག་གི་ལོགས་ལ་བཙུགས་ཏེ། འདི་སྟྭ་ཡུ་དང་སྟེའུ་ཡུ་ཉན་པའི་དུས་སུ་ཁོ་བོ་སྐོར་གཅིག་ཡོང་བ་ཡིན་གསུངས་པ་དང༌། སྔར་གྱི་གསེར་ཁང་སྒོ་བཅད་མའི་ལུང་དོན། གདུང་རྒྱུད་ཁྲི་ཐོག་ཏུ་བྱོན་པའི་གྲངས་དང་འགྲིགས་པའི་ཕྱིར་ཐེ་ཚོམ་མེད་དོ། །གཞན་ཡང་རྒྱལ་བའི་དབང་པོ་ཀརྨ་པས་ཀྱང་དེ་ལྟར་གསུངས་ཤིང༌། ཆོས་ཀྱི་གྲགས་པ་ཡེ་ཤེས་དཔལ་བཟང་པོའི་གསུང་གིས་ཀྱང་དེ་ལྟར་གཏན་ལ་ཕབ་པ་དང༌། རྗེ་བཙུན་དམ་པ་འདིས་སྒྲུབ་བརྒྱུད་ཀྱི་བསྟན་པ་རིན་པོ་ཆེ་ལ་བྱ་བ་རླབས་པོ་ཆེ་མཛད་པའི་ཚུལ་དང་མཐུན་པས། འདི་རྣམས་ཡིད་ཆེས་ཀྱི་ཁུངས་དང༌། གཏན་ཚིག་རྣམ་དག་ཏུ་ཤེས་པར་བྱའོ། །དེ་ལྟ་བུའི་མཚུངས་མེད་ཀྱི་བླ་མ་རིན་པོ་ཆེ་འདི་ཉིད། རྟའི་ལོ་ལ་སྔར་སྨོས་པ་ལྟར་ཡུམ་མཆོག་རིན་ཆེན་དཔལ་མོའི་ལྷུམས་སུ་ཞུགས་ཤིང༌། ཟླ་གྲངས་རྫོགས་པའི་ཚེ་ཕྱི་ནང་གི་དགེ་མཚན་དུ་མ་དང་བཅས་ཏེ་ལུག་ལོའི་ནང་དུ་བལྟམས་པའི་ཚེ། འབྲི་གུང་མཐིལ་དུ་གསེར་ཁང་ཆོས་རྗེའི་སྐུ་ལས་འོད་ཟེར་གྱི་ཕྲེང་བ་དུ་མས་ཀུན་ཏུ་དཀྲིགས་ཤིང༌། ནམ་ཟླའི་རྒྱལ་པོ་དགུན་ཡང་ཡོན་ཆབ་མི་འཁྱག་ཅིང༌། དེ་ཉིད་ཀྱི་རྟའི་ཟླ་བ་ལ་གཅུང་གི་མཆོད་རྟེན་ཆེན་མོའི་གསེར་ཐོག་རྩེ་མོར་མེ་ཏོག་རྣམ་པར་བཀྲ་བ། དབྱར་གྱི་དུས་ཇི་ལྟ་བ་བཞིན་དུ་གྱུར་ཅིང༌། ཡབ་ཀྱི་རྨི་ལམ་ལ། བཀྲ་ཤིས་པའི་སྒོ་མང་བཞེངས་པ་དང༌། ཡུམ་གྱི་རྨི་ལམ་དུ། བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་རྟེན་དང་བརྟེན་པར་བཅས་པ་རང་གི་ལུས་ལས་སྤྲོས་ཤིང༌།

འགྲོ་བ་མང་པོ་ལ་དབང་བསྐུར་བ་དང༌། མདུན་ནས་བདུད་རྩིའི་ཆུ་མིག་རྡོལ་བ་ལ་འགྲོ་བ་མང་པོས་འཐུང་ཞིང་ངོམས་པའི་མཐར་རང་གི་རྔ་བོ་ཆེ་བརྡུངས་པའི་སྒྲ་ལ་དེ་རྣམས་ཉན་ཞིང་འདུག་པ་སོགས་ངོ་མཚར་བའི་རྨི་ལམ་རྣམས་དུས་མཚུངས་པར་བྱུང་པ་ནི་རྨད་དུ་བྱུང་བའི་ལྟས་སུ་ཤེས་པར་བྱའོ། །ཨེ་མ་མཚུངས་མེད་འདི་ནི་བལྟམས་གྱུར་ཚེ། །སྐྱེ་དགུ་རྣམས་ཀྱི་ལེགས་པའི་འབྲས་བུ་ནི། །རྡོལ་བས་ལྟས་བཟང་འདི་ཡང་བསྒྲག་པར་བྱ། །ལྷ་རྣམས་ཀུན་གྱི་མེ་ཏོག་ཆར་འབེབས་ཤིང༌། །བུད་མེད་ཁྱོ་ལ་གདུང་བཞིན་ས་ཆེན་གཡོས། །ངོ་མཚར་དེས་ནི་བསྐྱེད་པར་གྱུར་པ་ཡི། །ཡབ་ཡུམ་འཁོར་བཅས་དགྱེས་པའི་ཟེ་འབྲུའི་ཕྲེང༌། །རྣམ་པར་རྒོད་ཅིང་སྙན་པའི་དྲི་བཞོན་གང༌། །རབ་འབྱམས་རྒྱལ་བའི་ཞིང་དུ་འཕེལ་བར་གྱུར། ངོ་མཚར་འདི་རྣམས་བཙས་པའི་སྐབས་ལ་སོགས། །ཚུལ་ཁྲིམས་རྣམ་པར་དག་པའི་དྲི་ལྡན་ཞིང༌། །ལྷག་བསམ་བྱང་ཆུབ་སེམས་ཀྱི་ཁུར་གྱི་ལྗི། །རིགས་སྔགས་ཆོ་ག་མང་པོའི་མཐུ་ཐོབ་པ། །བཤེས་གཉེན་བཀྲ་ཤིས་རྒྱལ་མཚན་ཞེས་བྱས་བསྒྲུབས། །མཚན་ཡང་རིན་ཆེན་ལྷུན་པོ་ཞེས་བྱར་གསོལ། །དེ་ནས་པང་ན་འཚོ་བའི་མ་མ་སོགས། །མཛངས་ཤིང་ཚུལ་དང་མཐུན་པས་ཞབས་འབྲིང་བསྒྲུབས། །རོ་བརྒྱ་ལྡན་པའི་ཟས་ཀྱི་བསྐྱེད་བསྲིངས་པ། །ཆེས་ཆེར་བསྐྱེད་དྲག་གཞན་ལས་ཁྱད་པར་འཕགས། །ཨེ་མ་གང་གི་ཞབས་ཀྱི་ཆུ་སྐྱེས་འབར་བའི་མཐིལ། །ཚངས་དང་ལྷ་དབང་ཅོད་པན་ནོར་བུའི་རྩེར། །བླངས་པ་དེ་ལ་རྟག་ཏུ་ཕྱག་འཚལ་ལོ། །བརྩེ་ཆེན་ཁྱོད་ཀྱིས་རྗེས་སུ་བཟུང་དུ་གསོལ། །ཞེས་སོ། །དཔལ་ལྡན་བླ་མ་དམ་པའི་རྣམ་པར་ཐར་པ་ལས་ལྷུམས་སུ་ཞུགས་ཤིང་བལྟམས་པའི་ཚེ་ངོ་མཚར་གྱི་སྣང་བརྙན་བསྟན་པའི་ལེའུ་སྟེ་གཉིས་པའོ།། ༈ །།དེ་ལྟར་གཞོན་ནུའི་འཁོར་རྣམས་དང་ལྷན་ཅིག་བརྩེ་བའི་དཔལ་ལ་ལོངས་སྤྱོད་པའི་སར་ཡང༌། ཆོས་ཀྱི་སེང་གེའི་ཁྲི་ཆེན་པོ་བཤམས་པའི་སྟེང་དུ་བཞུགས་ཤིང༌།

ཟབ་རྒྱས་ཀྱི་ཆོས་ཀྱི་འཁོར་ལོ་དུ་མ་བསྐོར་བའི་རྣམ་འགྱུར་དང་ཕལ་ཆེར་ནང་དུ་ཡང་དག་འཇོག་ལ་བཞུགས་པའི་ཚུལ་བསྟན་པའི་མཐར། ངོ་མཚར་བའི་སྤྲུལ་བསྒྱུར་སྐུའི་སྣང་བརྙན་དུ་མ་དང་མངོན་པར་མཁྱེན་པའི་ཚུལ་དཔག་པར་དཀའ་ཞིང་རྒྱ་ཆེ་བ་མང་པོ་བྱོན་པ་ལ། སྐྱེ་བོ་རྣམས་ཀྱིས་ཡིད་བརྟན་མ་བྱས་པས། ཕྱིས་ཇི་ལྟར་བཀའ་བསྩལ་པ་བཞིན་དུ་མངོན་སུམ་དུ་གྱུར་ནས་ཐམས་ཅད་དད་པའི་མེ་ཏོག་གསར་པ་མང་པོ་འཁྲུངས་པར་གྱུར་ཏོ། །གཞན་ཡང་འཕགས་མཆོག་ཀླུ་སྒྲུབ་ཀྱི་སྐྱེས་རབས་སོགས་སྔོན་གྱི་གནས་རྗེས་སུ་དྲན་པ་དུ་མ་ཞིག་གསུངས་ཀྱང་ཕྱིས་བཀའ་རྒྱས་བཏབ་ཅིང་བདག་ལ་དྲིར་མ་གནང་ངོ༌། །དེ་ནས་ལྗགས་ཀློག་ཕུལ་ཚུལ་གྱི་རྣམ་གཞག་སོགས་འགའ་ཞིག་ཚིགས་སུ་བཅད་དེ་སྨྲས་པ། །དགུང་ལོ་བདུན་པའི་ཚེ་ན་ལྗགས་ཀློག་ནི། །ཆོས་སྦྱིན་ལེགས་པར་སྤེལ་ཕྱིར་གྲགས་པའི་མཚན། །ཚུལ་ཁྲིམས་རྣམ་དག་བསྟན་གཉིས་བརྟུལ་ཞུགས་འཛིན། །ཡིག་རིགས་རྒྱ་མཚོའི་མཐར་སོན་བཤེས་གཉེན་ཆེ། །མཁས་ཤིང་བརྟན་པ་དེས་ནི་ལེགས་པར་ཕུལ། །རིང་པོར་མ་ཐོགས་མཁས་པའི་ཕུལ་དུ་ཕྱིན། །དེ་ནས་དགུང་ལོ་བཅུ་པ་འབྲུག་གི་ལོ། །ས་ག་ཟླ་བའི་དཀྱིལ་འཁོར་གང་བའི་ཚེ། །ཡབ་ཉིད་སྤྲུལ་པའི་དཀྱིལ་འཁོར་བསྡུས་པར་གྱུར། །དེ་ཚེ་ཡུམ་མཆོག་ཐུགས་ཀྱི་པད་ཚལ་ནི། །མྱ་ངན་བ་མོས་ནོངས་པར་བྱས་ནས་ནི། །ཅི་མཛད་གཏོལ་ཀྱང་མ་རྙེད་བཞུགས་པའི་ཚེ། །དགུང་ལོ་བཅུ་པའི་གསུང་གི་སྤྲིན་དཀར་ལས། །ངལ་བསོའི་སྤྲིན་ཆར་འདི་སྐད་ཕབ་པ་མངོན། །ཀྱེ་མ་གསོན་དང་ཡུམ་མཆོག་པདྨོའི་མཚན། །སྣང་སྲིད་སྒྱུ་མའི་འཁོར་ལོ་བསྐོར་བ་ལ། །ཐུགས་ངལ་མ་མཛད་ཐུགས་ཀྱི་སྟོབས་ཆེན་བསྐྱེད། །མཚུངས་མེད་རིན་ཆེན་ཆོས་ཀྱི་རྒྱལ་པོ་དང༌། །གཅེན་པོ་རྣམ་པར་རྒྱལ་བའི་མཚན་ཅན་ལ། །ཞལ་ཏ་བཀོད་པའི་ཁྱད་པར་གང་དགོས་ཞུས། །སྦྱིན་པའི་གཏེར་ཆེན་བུམ་པ་བཟང་པོ་ཡིས། །དབུལ་ཞིང་ཕོངས་པའི་སྐྱེ་བོ་ཚིམ་པར་མཛོད། །རྒྱལ་བ་སྲས་བཅས་མཆོད་སྤྲིན་རྒྱ་མཚོས་མཆོད། །དགེ་སློང་བྲམ་ཟེ་ལ་སོགས་ལེགས་པར་བསྡུས། །དཀྱིལ་འཁོར་སྒྲུབ་མཆོད་གསང་སྔགས་བཟླས་བརྗོད་དང༌། །གཏོར་མ་ཆོ་ག་གསུང་རབ་ཀློག་པ་སོགས། །རང་རང་གཞུང་ལུགས་ཇི་བཞིན་སྒྲུབ་ཏུ་ཆུག

།དེ་བཞིན་གཤེགས་པའི་སྐུ་གཟུགས་མཆོད་རྟེན་སོགས། །ཡབ་མེས་ལུགས་སྲོལ་བཟང་པོའི་ལུགས་བཞིན་མཛོད། །དེ་ལྟར་མཛད་ན་ཡབ་ཀྱི་ཐུགས་དགོངས་ནི། །ནམ་མཁའི་དབྱིངས་སུ་རྫོགས་པར་འགྱུར་རོ་ཞེས། །གསུང་ཚེ་ཡུམ་ཀྱང་ངལ་བསོའི་དབང་པོ་རྙེད། །དགུང་ལོ་བཅུ་པའི་བཀའ་ལུང་སྤྱི་བོས་བླངས། །མགྱོགས་འགྲོས་དྲངས་ཤིང་གཟིམས་ཁང་མཚེའུ་ཁར་ཕེབས། །ཁུ་དབོན་དྲུང་དུ་བཀའ་ལུང་འཕྲལ་ཞུས་མཛད། །ཐུགས་ཁུར་མཐིལ་ཕྱིན་ཡུམ་དྲུང་ཉིད་ཀྱི་བསྣམས། །ཞལ་བཀོད་ཇི་བཞིན་ལེགས་པར་སྒྲུབ་པ་ལགས། །དེའི་ཚེ་རྗེ་རིན་པོ་ཆེ་འདི་ཉིད་སྐུ་སིབ་བསྙུང་བའི་ཚུལ་བསྟན་ནས། ཟུག་གཟེར་གྱི་རྩལ་སྒྱུ་འཕྲུལ་དྲྭ་བའི་ཟློས་གར་གྱི་ཅི་ཡང་རྩེས་པ་ལ། གཡོ་བ་མེད་པར་ཐུགས་དམ་གྱི་སྟེང་དུ་ལྷང་ངེ་བཞུགས་པའི་ཚེ། སངས་རྒྱས་སྨན་གྱི་རྒྱལ་པོས་གཙོ་མཛད་པའི་ལོངས་སྤྲུལ་ཞི་ཁྲོའི་ལྷ་ཚོགས་འོད་ཟེར་དུ་མ་འཕྲོ་བའི་དཀྱིལ་འཁོར་མདུན་གྱི་ནམ་མཁར་བྱོན་ནས། དེ་དག་གིས་བྱིན་གྱིས་བརླབས་པའི་སྣང་བ་གཅིག་གིས་དྲངས་ནས། ཐུགས་དམ་ཟབ་མོའི་རྣལ་འབྱོར་ལ་ཉིན་མཚན་གཡེལ་བ་མེད་ཅིང༌། མཉམ་རྗེས་འཛིན་པ་དང་བྲལ་བའི་ངང་ལ་བཞུགས་པའི་ཚུལ་བསྟན་ཏོ། །དེ་ནས་རིམ་པ་ལྟར་རྒྱལ་བའི་གསུང་རབ་རྒྱ་མཚོའི་དོན་ལ་ཐོས་བསམ་སྒོམ་གསུམ་གྱི་རྩལ་སྦྱོང་མཛད་པའི་ཐུགས་དགོངས་གསར་དུ་འཁྲུངས་པའི་ཚུལ་བསྟན་ནས། དགུང་ལོ་བཅུ་གཅིག་པ་སྦྲུལ་གྱི་ལོ་ལ། རང་གི་ཁུ་བོ་ཆོས་དང་རིགས་ཀྱི་མངོན་པར་མཐོ་བ། དབང་རིན་པོ་ཆེ་མཚན་དངོས་རིན་ཆེན་ཆོས་ཀྱི་རྒྱལ་པོ་ཞེས་བྱ་བའི་དྲུང་དུ་གུས་པ་མངོན་དུ་འགྲོ་བའི་ཐལ་མོ་ཐུགས་ཀར་ཟླུམ་པས་ཞུ་བ་འདི་སྐད་ཕུལ་ཞེས་ཐོས་སོ། །ཨེ་མ་མཚུངས་མེད་བླ་མ་རིན་པོ་ཆེ། །བདག་ནི་དལ་འབྱོར་མི་ལུས་རིན་ཆེན་གྱི། །གྲུ་འདི་རྙེད་ཚེ་དེད་དཔོན་ཁྱོད་ཉིད་ལ། །བརྟེན་ནས་ངེས་དོན་ནོར་བུའི་ཕྲེང་བ་འདི། །སྤེལ་ལེགས་ངོ་མཚར་འདོད་དགུ་འབྱུང་བ་ཡི། །འགྲོ་བའི་དབུལ་བ་སེལ་བའི་སྤྲོ་བ་འཁྲུངས། །དེ་ཕྱིར་ཁྱོད་ཀྱི་བརྩེ་བས་བསྐྱང་དུ་གསོལ། །ཞེས་པའི་ཞུ་བ་ཕུལ་བ་ལས། །མིའི་དབང་པོ་དེ་ངོ་མཚར་ཞིང་སྣོད་དང་ལྡན་པར་གཟིགས་ནས། །ཐོག་མར་མི་རྟག་པའི་གཏམ་དང་ལས་རྒྱུ་འབྲས་ཀྱི་རྣམ་པར་བཞག་པ་གཏན་ལ་འབེབ་པར་མཛད་ཅིང༌།

རིམ་པ་ལྟར་ཐུན་མོང་དང་ཐུན་མོང་མ་ཡིན་པའི་སྐྱབས་སུ་འགྲོ་བ་དང་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་མཆོག་ཏུ་ཐུགས་བསྐྱེད་ནས་སོ་སོའི་བསླབ་བྱ་ཕན་ཡོན་དང་བཅས་པས་རིམ་གྱིས་འཁྲིད་པར་མཛད་ཅིང༌། དེ་ནས་འཇིག་རྟེན་གསུམ་གྱི་མགོན་པོའི་ཐུགས་བསྐྱེད་ཆེན་མོར་གྲགས་པ། དཀའ་གནད་མཐའ་ཆོད་རྒྱབ་སྐྱོར་རྣམས་ལ། འཕགས་པ་ཐོགས་མེད་ཀྱི་བྱང་ས། ཞི་བ་ལྷའི་སྤྱོད་འཇུག་སོགས་གཞུང་ཆེན་མོ་རྣམས་དང་སྦྱར་ཞིང༌། དེ་དག་གི་གྲུབ་མཐའི་གཏིང་ཚུགས་པར་མཛད་པའི་འོག་ཏུ་ཕྱི་ནང་གསང་གསུམ་གྱི་གཏོར་མའི་དེ་ཉིད་ལ་བརྟེན་ནས། ཕྲིན་ལས་བསྒྲུབ་པ་གཏོར་མའི་སྐོར་རྣམས་ཀྱང་གསུངས་ཤིང༌། འཆུག་པ་མེད་པའི་ཕྱག་ལེན་རྣམ་པར་དག་པ་ལ་བཀོད་ཅིང༌། རིམ་པ་ལྟར་གྲུབ་ཆེན་རྒ་ལོའི་ལུགས་ཀྱི་བདེ་མཆོག་ལྷན་སྐྱེས་སོགས་རྣལ་འབྱོར་བླ་མེད་ཀྱི་དབང་དང་སྒྲུབ་དཀྱིལ་མན་ངག་དུ་མ་དང༌། ཁྱད་པར་དགྱེས་རྡོར་གྱི་རྒྱུད་ཀྱི་མན་ངག་འགའ་ཞིག་ཀྱང་གནང༌། དེ་ནས་མགོན་པོ་མངོན་འབྱུང་སོགས་རྣལ་འབྱོར་བླ་མེད་ཀྱི་ཡེ་ཤེས་མགོན་པོའི་རྒྱུད་དང་རྒྱ་གཞུང་དེ་དག་ལ་བརྟེན་པའི་མན་ངག་དུ་མ་དང༌། བེ་བུམ་སྐོར་གསུམ་གྱི་ནང་ནས་དགྲ་བསད་ཆེ་ཆུང་གི་མན་ངག་སྲོག་གི་སྤུ་གྲི་ལྟ་བུ་དང༌། སྣ་ནམ་བཟའ་མཆེད་གསུམ་དང༌། ཚེ་རིང་མཆེད་ལྔ་སོགས་བཀའ་བརྒྱུད་འདིའི་ཁྱད་པར་གྱི་བསྟན་སྲུང་དུ་མའི་ཕྱག་བཞེས་མན་ངག་དང་བཅས་པའི་དོན་ལ་ཆུབ་པར་མཛད་ནས། དགུང་ལོ་བཅུ་གཉིས་བཞེས་པ་རྟའི་ལོ་ལ། དུས་གསུམ་གྱི་རྒྱལ་བ་ཐམས་ཅད་ཀྱི་ཕྲིན་ལས་པ་ཀརྨ་པ་ཞེས་ཡོངས་སུ་གྲགས་པའི་ཞྭ་ནག་གི་ཅོད་པན་འཛིན་པ་བདུན་པ་མཚན་དངོས་རང་བྱུང་ཆོས་ཀྱི་རྒྱལ་པོ་ཞེས་བྱ་བ་དང༌། ཟུར་རེ་བཀྲ་ཤིས་ཐང་ཞེས་བྱ་བར་མཇལ་འཕྲད་མཛད་དེ། དེ་ཡང་སྟོན་དུས་ཀྱི་སྒྲིབ་བྱེད་ཀྱི་སྐྱོན་གསུམ་དང་བྲལ་བའི་ནམ་མཁའི་དཀྱིལ་འཁོར་དྭངས་པའི་གུར་ཁང་དུ་ཉི་མ་དང་ཟླ་བའི་དཀྱིལ་འཁོར་མངོན་པར་འཛོམ་པ་བཞིན་དུ།

སྐྱེས་མཆོག་དམ་པ་མི་ཡི་སེང་གེ་འདི་གཉིས་ཀྱང་གདན་མངོན་པར་འཛོམ་པའི་གཟི་འོད་ཀྱི་དཔལ་ཕུན་སུམ་ཚོགས་པས་ལྷའི་ལམ་དྭངས་པའི་ལྟོ་བ་གང་བར་མཛད་དེ། ཕན་ཚུན་གུས་པ་ཆེན་པོའི་སྒོ་ནས་ཕྱག་ཀྱང་རྩེ་སྤྲོད་དུ་མཛད་ཅིང༌། ཡན་ལག་མཆོག་གི་རྩེ་མོ་ཡང་མཉམ་པོར་བཏུད་དེ། སེང་གེའི་ཁྲི་ཕན་ཚུན་མཐོ་དམའ་དང་བྲལ་བ་བཤམས་ཤིང༌། མིའི་ཁྱུ་མཆོག་གཉིས་ཀྱང་སྔ་ཕྱི་དང་བྲལ་བར་མཉམ་པོར་བཞུགས་ཏེ། རང་རང་གི་ལེགས་བཅས་བརྒྱ་ཕྲག་མང་པོའི་འབྲས་བཟང་རྡོལ་བའི་དྲུང་འཁོར་གྱི་ཚོགས་རྣམས་ཀྱང་བདེ་སྐྱིད་བདུད་རྩིའི་དཔལ་གྱི་རང་རང་གི་ཡིད་ཀྱི་ཆུ་མཚོ་བལྟམས་པར་གྱུར་ནས་འདུག་པའི་ཚེ། རྗེ་བཙུན་དམ་པ་འདི་བྱང་ཆུབ་སེམས་དཔའ་ཆེན་པོ་ནོར་བཟང་གི་བརྟུལ་ཞུགས་ནས་རང་གི་ཁྲི་ལས་མངོན་པར་འཕགས་ཏེ། འཁོར་ལོས་མཚན་པའི་ཞབས་གཉིས་འཛིན་མའི་ཁྱོན་ལ་མངོན་པར་བཀོད་ནས། དཔལ་གྱི་བེའུས་མཚན་པའི་རིན་པོ་ཆེ་ཕྱག་གིས་སོར་མོའི་འདབ་ཕྲེང་རྣམས་ཐུགས་ཀར་སྦྱར་ཏེ། གུས་འདུད་དྲག་པོ་དང་ལྡན་པའི་སྒོ་ནས། བཀའ་བརྒྱུད་རིན་པོ་ཆེའི་མན་ངག་གི་གཙོ་བོ་ཕྱག་ཆེན་དང༌། ཆོས་དྲུག་ལ་ཉམས་ཁྲིད་དུ་མཛད་ཅིང་འཇོ་མོ་ལྷན་ཅིག་སྐྱེས་མའི་སྒྲུབ་སྐོར་མན་ངག་དང་བཅས་པ་སོགས་ཀརྨ་པའི་ལུགས་ལ་གྲགས་ཆེ་བའི་ཆོས་ཕལ་ཆེར་གསན་པ་མཛད་དེ། དེའི་ཚེ་སྙིང་པོའི་བསྟན་པ་ལ་བྱ་བ་རླབས་པོ་ཆེ་མཛད་ཅིང༌། ཡང་དག་འཇོག་ལ་གནས་པའི་སྐྱེས་བུ་དམ་པ་རྣམས་ཀྱི་གཙོ་བོ་གྲུབ་ཆེན་དོན་གྲུབ་རྣམ་རྒྱལ་དཔལ་བཟང་པོ་ཞེས་བྱ་བས། ནམ་མཁའི་མཛོད་ལས་བྱུང་བའི་མཆོད་པའི་སྤྲིན་ཕུང་ཀུན་ཏུ་བཟང་པོའི་མཆོད་སྤྲིན་ལྟར་བཀྲ་ཞིང༌། འདོད་པའི་ཡོན་ཏན་དུ་མས་སྒར་ཆེན་ཕན་ཚུན་འཁོར་དང་བཅས་པ་ལ། ཞབས་ཏོག་དང་ཞབས་འབྲིང་གིས་མཉེས་པར་བྱས་ཤིང༌། སེང་གེའི་ཁྲི་ཆེན་པོ་ལྷུན་ཅིང་དཔའ་བའི་སྟེང་དུ་ཉི་མ་རེ་མོས་ནས། ཆོས་ཀྱི་འཁོར་ལོ་བསྐོར་བར་སྐུལ་ཏེ། སྐྱེ་བོའི་ངང་པ་ཁྲི་ཁྲག་དུ་མས་ཀླུང་ཤོད་པདྨོའི་ཚལ་བཟང་པོའི་དབུས་སུ་ཆོས་ཀྱི་འཁོར་ལོ་བསྐོར་བའི་ཚེ།

ལྷ་རྣམས་ཀྱི་ནམ་མཁའ་ནས་མེ་ཏོག་གི་ཆར་དང༌། འཇའ་ཡི་འོད་ཀྱི་གུར་ཁང་མདངས་བཀྲ་ཞིང་གསལ་བས། ནམ་མཁའི་ངོས་ཐམས་ཅད་ཁྱབ་པར་བྱས་ཏེ། ཕན་ཚུན་འགྲན་པ་བཞིན་དུ་གྱུར་ཏེ། དེའི་ཚེ་སྐྱེ་བོ་རྣམས་ཀྱི་མཆོད་པའི་བྱེ་བྲག་ཕུལ་ཚུལ་ནི། ཚིགས་སུ་བཅད་དེ་སྨྲས་པ། བསྟོད་ཕྲེང་རྒྱ་མཚོས་ཕྲེང་བ་སྒྲོག་བཞིན་དུ། །ལག་གཉིས་ཐལ་སྦྱར་དད་པའི་ཕྱག་འཚལ་ཞིང༌། །བཞིན་གྱི་པད་མཚོ་འཛུམ་གྱི་ཕྲེང་བས་བལྟམས། དགའ་ཞིང་གུས་པའི་བུང་བ་གཞོན་ནུ་རྣམས། །ལ་ལ་མགྱོགས་འགྲོའི་སྟེང་ནས་འཕོང་རླབས་འགྲན། །ན་ཆུང་རྣམས་ཀྱང་གླུ་གར་གྲོ་ཤོན་རྩེ། །ལ་ལ་སྨོན་ལམ་རྒྱ་མཚོའི་ཕྲེང་བ་སྤེལ། །འཆི་མེད་ཡུལ་ཡང་འདི་ལས་གཞན་མེད་ཅེས། །སྐྱེ་བོ་རྣམས་ནི་ཕན་ཚུན་གླེང་བར་གྱུར། །དེར་ཚོགས་སྐྱེ་བོ་སྐལ་བར་ལྡན་པ་རྣམས། །ཆོས་དང་ཟང་ཟིང་དཔལ་འབྱོར་དུ་མས་ཚིམ། །ཐར་པའི་མིག་བུ་རྙེད་དེ་དགའ་ཞིང་རྩེ། །དེ་ལྟར་དམ་པ་གཉིས་ནི་ཕན་ཚུན་དུ། །མངོན་མཐོའི་ཁྲི་སྟེང་ངེས་ལེགས་བདུད་རྩིའི་རོ། །རྫོགས་པར་སྤྱད་ཅིང་ཐུགས་ཡིད་གཅིག་ཏུ་འདྲེས། །སྨོན་ལམ་རྒྱ་ཆེན་རྫོགས་པར་སྤེལ་ནས་ཀྱང༌། །རང་རང་གདུལ་བྱའི་ཞིང་དུ་ཁ་ལོ་བསྒྱུར། སྐབས་སྐབས་ཡང་ཡང་མཇལ་བའི་བཀའ་ལུང་བགྲོས། །དེ་ལྟར་རྒྱལ་སྲས་ཚུལ་འཛིན་ལྷུན་པོའི་མཚན། །འབྲི་གུང་གདུལ་བྱའི་གླིང་གཞིའི་དབུས་སུ་ཕབ། །རྣམ་མང་འཁོར་དང་བཅས་ཏེ་ལྷམ་མེར་བཞུགས། །དེ་ནས་རང་གི་ཁུ་བོ་རིན་པོ་ཆེ་ཆོས་ཀྱི་རྒྱལ་པོའི་དྲུང་དུ་མོས་གུས་སྲོག་གི་འཁོར་ལོ། བཅུ་ཆོས། སུམ་ཆོས། བསྲེ་བ་སྐོར་གསུམ་སོགས། ཟབ་ཆོས་ཀྱི་སྐོར་དང༌། ཕྱི་ནང་གསང་གསུམ་གྱི་རི་ཆོས་སོགས་རི་ཆོས་ཀྱི་སྐོར་ཞལ་གདམས་དང་བཅས་པ་གསན་ཅིང་ཐུགས་མྱོང་ཐོན་པར་མཛད་དེ། བཀའ་དཔེ་གོང་འོག་དང༌། ཐབས་ལམ་ཚིགས་བཅད་མ། འཇིག་རྟེན་མགོན་པོའི་ཆོས་དྲུག་གསར་མ་སོགས་ཐབས་ལམ་གྱི་སྐོར་དུ་མ་དང༌། ལྔ་ལྡན་ནོར་བུའི་ཕྲེང་བ།

ལྷན་ཅིག་སྐྱེས་སྦྱོར། དེ་དག་གི་ཉམས་ལྟའི་ཁྲིད་རྩལ་སྦྱོང་བོགས་འདོན་དང་བཅས་པའི་དོན་ལ་བྱང་བར་མཛད་ཅིང༌། མདོ་སྔགས་ཀྱི་ལམ་རིམ་བསླབ་བྱ་དང་བཅས་པར་སྟོན་པ། ཐེག་ཆེན་བསྟན་པའི་སྙིང་པོའི་ལུགས་གཞན་དང༌། ཐུན་མོང་མ་ཡིན་ཞིང་རྒྱལ་བ་ཐམས་ཅད་ཀྱི་གསང་བའི་གནས་མཐར་ཐུག་པ་ཁྱད་ཆོས་དགོངས་པ་གཅིག་པ་སོགས།འཇིག་རྟེན་མགོན་པོའི་བཀའ་འབུམ་བཀའ་རྒྱ་དང་བཅས་པ་སོགས་ཆོས་མཛོད་མ་ལུས་པའི་དོན་ལ་ཆུབ་པར་མཛད་ཅིང༌། མཉམ་མེད་དྭགས་པོའི་བཀའ་འབུམ་ཐར་པ་རིན་པོ་ཆེའི་རྒྱན་གྱི་ཕྲ་བཀོད་པ་ཡང་གསན། གཞན་ཡང་གྲུབ་པ་སྡེ་བདུན་སོགས་འཕགས་ཡུལ་གྲུབ་ཆེན་གྱི་གཞུང་ལུགས་གསན་པའི་ཚུལ་གསན་ཡིག་རྒྱ་མཚོ་ལས་བཀོད་པ་འདིར་མ་བྲིས་སོ། རྒྱུད་ཀྱི་རྒྱལ་པོ་དགྱེས་པ་རྡོ་རྗེའི་རྣམ་བཤད། མར་ལུགས་ཀྱི་བཤད་སྲོལ་ལས། རྩ་བཤད་སྦྱར་བའི་བཤད་པ། རྒྱུད་ཀྱང་གིས་སྟོད་སྨད་འཁྲུག་པ་རྣམས་ཁོག་སྡེབ་དང་བཅས་པས་གཞུང་སྦྱར་བའི་འབྲུ་གནོན། མཐའ་དྲུག་ཚུལ་བཞིའི་ཁྲིད་ལ་བླངས་པ་སོགས། བཤད་སྲོལ་གསུམ་པོ་འདི་ལ་ཐུགས་སྦྱོང་གིས་མཐིལ་བརྡུངས་ཤིང༌། དེའི་ཞར་ཆོས་སུ། སྨྲ་བའི་བསྟན་བཅོས་ཀ་ལཱ་པ་སོགས་རིག་བྱེད་ཀྱི་ཆོས་སྐོར་དུ་མ་ཡང་གསན་ཅིང༌། དེ་ཉིད་ཡོངས་སུ་རྫོགས་པའི་རྗེས་སུ་ཁྱད་ཆོས་དགོངས་པ་གཅིག་པ་ལ་ནན་ཏན་ཆེ་བའི་བཤད་པ། དཀའ་བའི་གནད་མཐའ་ཆོད་དང་བཅས་པ་ནན་ཆགས་ཆེན་པོ་མཛད་པའི་ཚེ། སྐུ་འོ་རྒྱལ་བའི་ཚུལ་ཡང་དཔག་ཏུ་མེད་པ་བསྟན་ཅིང༌། སྐུ་ལུས་ཀྱང་ཅུང་ཟད་རིད་པའི་རྣམ་པར་གྱུར་པ་ལ། ལ་ལ་དག་གིས་རེ་ཤིག་འཕྲོ་འཇོག་པའི་ཞུ་བ་ཕུལ་བ་ལ་བཀའ་བཀྱོན་དྲག་པོ་བྱོན་ཅིང༌། ཚིག་དོན་དང་བཅས་པ་ལ་རང་དབང་མ་ཐོབ་ཀྱི་བར་དུ་ཉིན་མཚན་གཡེལ་བ་མེད་པའི་འབད་པ་དྲག་པོས་ལྷུར་ལེན་པའི་རྩོལ་བ་མཛད་པའི་ཚུལ་བསྟན་ཏོ། །དེའི་ཞར་ལ་ས་རིས་ཀྱང་བྱང་བར་མཛད་དོ། །ཨེ་མ་ཆོས་རྗེ་ལྷུན་པོའི་མཚན་ཅན་འདིས། །ཆོས་རྗེ་རིན་ཆེན་ཆོས་ཀྱི་རྒྱལ་པོ་ལ། །ཆོས་སྐུའི་མོས་གུས་ཚད་དུ་བསྐྱལ་བ་ལས། །ཆོས་སྐུའི་རྟོགས་པ་འཁྲུངས་པ་བསྟན་པའི་རྒྱན། །ཞེས་སོ། །དེ་ནས་དགུང་ལོ་བཅུ་བཞི་པ་སྤྲེལ་གྱི་ལོ་ལ།

མཚུངས་མེད་དབང་རིན་པོ་ཆེ་ཆོས་ཀྱི་རྒྱལ་པོ་དེས། རིན་ཆེན་གསེར་གྱི་རི་བོ་འགྱིང་བའི་རྩེ་མོར་ལན་བརྒྱ་ཕྲག་དུ་མར་བཻཌཱུརྻ་དྲི་མ་མེད་པས་བྱུགས་པ་ལྟ་བུའི་ཐུབ་པའི་དབང་པོའི་སྐུ་ལྷུན་ཆགས་པར་གྲུབ་པའི་རབ་གནས་ཀྱི་གྲལ་དབུར་རྒྱལ་བའི་དབང་པོ་ཀརྨ་པ་སྤྱན་འདྲེན་ཞུས་ཤིང༌། དེའི་ཚེ་ཁུ་དབོན་སྐུ་མཆེད་ཐམས་ཅད་ཀྱི་ཟབ་པ་དང་རྒྱ་ཆེ་བའི་ཆོས་གསན་པའི་ཚུལ་རྣམས་ནི། གསན་ཡིག་ཆེན་མོར་བལྟ་བར་བྱ་ཞིང༌། ཐུབ་པའི་དབང་པོའི་རབ་གནས་མཛད་པའི་ཉིན་ནམ་མཁའི་མཐོངས་སུ་རྒྱལ་བ་རྒྱ་མཚོ་ཏིལ་གྱི་གང་བུ་བཞིན་དུ་གང༌། གཙོ་བོ་ཐུབ་པའི་དབང་པོས་མཛད་པ། ལྷ་ཆེན་གྱི་ཐུགས་ཀར་ཐིམ་ཞིང༌། བྱིན་རླབས་ཀྱི་སྣང་བ་བསམ་གྱིས་མི་ཁྱབ་པ་ཅིག་ཀྱང་བྱུང་ཞེས་གསུངས་ཤིང༌། དེ་ནས་བཟུང་སྟེ་རྗེ་བཙུན་དམ་པ་འདི་ནི་དག་པ་རབ་འབྱམས་ཀྱི་ཐུགས་སྣང་བ་འབའ་ཞིག་འཆར་བ་ལས་ཐ་མལ་གྱི་རྟོག་པ་མི་མངའ་ཞེས་ཐོས་པ་ནི། གསང་བའི་བཀའ་རྒྱ་ཅན་ཡིན་ཡང་ཅུང་ཟད་ཙམ་སྨོས་པ་ལ་ཉེས་པ་མེད་དོ་སྙམ་མོ། །དེ་ནས་རྒྱལ་བའི་དབང་པོ་ཀརྨ་པ་འཁོར་དང་བཅས་པ། མཚེའུ་ཁ་བདེ་ལྡན་གྱི་གཙུག་ལག་ཁང་དུ་གདན་འདྲེན་ཞུས་ཤིང་ཞབས་ཏོག་དང༌། ཞབས་འབྲིང་གིས་མཉེས་པར་མཛད་ཅིང༌། འབུལ་སྣོད་ཀྱི་ཚོགས་བཀྲམ་པས་ནོར་ལྷའི་ཁེངས་པ་འཕྲོག་པར་བྱེད་ན། དེ་དག་རེ་རེའི་མིང་ནས་བརྗོད་པར་མི་ནུས་སོ། །དེའི་ཚེ་འབྲི་གུང་མཐིལ་སོགས་ཡན་ཕྱིན་ཐམས་ཅད་དུ་ཆོས་ཀྱི་འཁོར་ལོ་བསྐོར་བས་དེར་གནས་པའི་སྐྱེ་བོ་ཐམས་ཅད་ཐར་པའི་ལམ་ལ་བཀོད་ཅིང་ངན་འགྲོའི་ལམ་ནི་བཅད་པ་བཞིན་དུ་གྱུར་ཏོ། །སླར་ཡང་བྱང་དུ་མཇལ་འཕྲད་ཚུལ་མདོར་བསྡུས་ཏེ་སྨྲས་པ། ཨེ་མ་ངོ་མཚར་རྨད་དུ་བྱུང་བའི་གཏེར། །རྒྱལ་སྲས་ཚུལ་འཛིན་ལྷུན་པོའི་མཚན་ཅན་དང༌། །ཀརྨ་པ་ནི་དེ་གའི་ལོ་ཉིད་དུ། །བྱང་གི་ཕྱོགས་སུ་མཇལ་འཕྲད་མཛད་པའི་ཚེ། །རྒྱལ་དབང་སྲས་ནི་རྒྱལ་སྲས་ཚུལ་འཛིན་དང༌། །འཇིག་རྟེན་མགོན་པོ་ཉིད་དུ་ངོས་འཛིན་མཛད། །སྒྲུབ་བརྒྱུད་བསྟན་པ་འཛིན་པའི་བཀའ་ལུང་སྒྲོས། །གདུལ་བྱ་གླིང་བཞིའི་མུན་པ་བསལ་བ་དེ། །མཐའ་དག་བསྟན་པའི་རྒྱན་དུ་མི་ཆེ་འམ། །དཔལ་ལྡན་བླ་མ་དམ་པའི་རྣམ་པར་ཐར་པ་དད་ལྡན་ཐར་པའི་འཇུག་ངོགས་ཞེས་བྱ་བ་ལས་ཁབ་ཏུ་བཞུགས་ཤིང་ཐོས་བསམ་མཛད་པའི་ལེའུ་སྟེ་གསུམ་པའོ།།

༈ །།དེ་ནས་དགུང་ལོ་བཅུ་བདུན་བཞེས་པ་ཕག་གི་ལོ་ལ། ཐུགས་ངེས་འབྱུང་དྲག་པོ་སྐྱེ་བའི་ཚུལ་བསྟན་ཅིང་ཁྱིམ་དུ་གནས་པ་ནི་སྡུག་བསྔལ་དུ་མའི་སྣོད་དུ་གྱུར་པར་གཟིགས་ཤིང༌། ལོངས་སྤྱོད་རྣམས་ནི་ལྦུ་བ་སྡོས་པའི་ཕུང་པོ་ལྟར་སྙིང་པོ་མེད་ཅིང༌། སྲོག་དང་བཅས་པའི་དཔལ་རྣམས་ནི། འཐོར་རླུང་དྲག་པོས་བཏབ་པའི་ཤིང་གི་ལོ་མ་བཞིན་དུ་གཡོ་ཞིང་འཆར་ལ་ཤིན་ཏུ་མི་བསྲུན་པ་དང༌། སྟོན་པའི་བསྟན་པ་ལ་འང་རྙེད་པར་དཀའ་ཞིང༌། དགེ་བའི་བཤེས་གཉེན་ཀྱང་རྙེད་པར་དཀའ་བ་གཟིགས་ནས། སྔོན་གྱི་ཐུགས་དམ་རྗེས་སུ་བསྟན་པའི་ཚུལ་བསྟན་ཅིང༌། ཡུམ་ལ་ཞུས་པས། དགྱེས་བཞིན་དུ་འདི་སྐད་ཅེས། ཁྱེད་ཀྱི་བསྟན་པ་འཛིན་པའི་རྟེན་འབྲེལ་གྱི་ལྟས་བཟང་པོ་ཡང་ཡོད། དེ་ལྟར་མཛད་ན་ཁོ་མོ་ཡང་དལ་འབྱོར་དོན་དང་ལྡན་པར་འགྱུར་བའི་ཕྱིར་མཐུན་རྐྱེན་གང་དགོས་རྣམས་ཀྱང༌། བདག་གིས་སྒྲུབ་པར་སྤྲོ་ཞིང༌། ལོ་ཤས་སྡེ་སྲིད་འདིའི་ཁུར་རྣམས་ཀྱང་ཁོ་མོས་འཁུར་བས། ཁོ་མོའི་འདི་ཕྱི་ཁྱེད་རང་མཁྱེན་ནོ་གསུངས་ཤིང་གནང་ནས། ཁུ་བོ་རིན་ཆེན་ཆོས་ཀྱི་རྒྱལ་པོས་ཀྱང་རྗེས་སུ་གནང་སྟེ། རབ་ཏུ་བྱུང་ཚུལ་ཚིགས་སུ་བཅད་དེ་སྨྲས་པ། །པཎ་ཆེན་ཤཱཀྱའི་རིང་ལུགས་ལས་འོངས་ཤིང༌། །ཆོས་འདུལ་ནོར་བུའི་ཕྲེང་བ་སྤེལ་ལེགས་གང༌། །བསླབ་གསུམ་གསེར་གྱི་རྒྱལ་མཚན་རྩེ་མོར་བཏགས། །སྲིད་གསུམ་འགྲོ་བའི་དབུལ་བ་སེལ་མཁས་པ། །ཆོས་ལུང་ཚོགས་པ་ཞེས་བྱའི་དགེ་སློང་གི། །དགེ་འདུན་བརྒྱ་ཕྲག་ལོངས་བ་གདན་འདྲེན་ཞུས། །མཚེའུ་ཁ་བདེ་ལྡན་གཙུག་ལག་ཁང་ཆེན་འདི། །འཕགས་པའི་ལྡུམ་ར་ལྟ་བུར་མཛེས་པར་མཛད། །མཁན་པོ་དགྲ་བཅོམ་ཀུན་དགའ་བློ་གྲོས་དང༌། །སློབ་དཔོན་བློ་གྲོས་བརྟན་པ་ཞེས་བྱ་དང༌། །ལེགས་པ་རིན་ཆེན་ཞེས་བྱས་དུས་སྒོ་མཛད། །དགེ་འདུན་ཚོགས་པ་རྒྱ་མཚོ་ལྟ་བུའི་དབུས། །རབ་བྱུང་དགེ་ཚུལ་ཉིད་དུ་གྲུབ་པར་མཛད། །མཚན་ཡང་ཀུན་དགའ་རིན་ཆེན་དཔལ་བཟང་པོ། །ཞེས་པའི་བ་དན་ཕྱོགས་བཅུར་ཤར་བ་ལས། །དེ་གའི་ཉིན་པར་འབྲི་གུང་འོག་མིན་དུ། །ཚོགས་པ་རྒྱ་མཚོའི་ཚོགས་ལ་བསྙེན་བཀུར་དང༌། །མཁན་སློབ་ཆོས་གསུམ་ཆེ་བགྲེས་ཁུར་འཛིན་རྣམས། །མཚེའུ་ཁར་སྤྱན་དྲངས་གཞིས་བྱེས་མངོན་པར་འཛོམས། །ལེགས་བཅས་བདུད་རྩིའི་དགའ་སྟོན་ལྷན་ཅིག་མྱོང༌། །ངོ་མཚར་ཤིས་པའི་ཕྲེང་བ་སྒྲོག་བཞིན་དུ། །རྣམ་གཞག་མེ་ཏོག་ལེན་པའི་སུག་པས་བཟུང༌། །རྣམ་པར་དབུལ་བའི་འདབ་མ་རྐྱང་བ་གང༌། །ཆོས་ལུང་ཚོགས་པའི་མཁན་སློབ་ལས་གྲལ་བཅས། །དུས་རུང་ཟས་དང་ཆབ་ཚས་བཀུར་བའི་སྟེང༌། །སྐུ་གཟུགས་ལ་སོགས་རྟེན་གསུམ་དུ་མ་དང༌། །གསེར་དངུལ་ལ་སོགས་རིན་ཆེན་དུ་མ་དང༌། །རྟ་མཆོག་ལ་སོགས་རྐང་འགྲོ་དུ་མ་དང༌། །གོས་དར་ལ་སོགས་ཁྱད་ནོར་དུ་མ་དང༌། །བཤོས་ཞིང་ལ་སོགས་ས་གྲ་དུ་མ་དང༌། །མདོར་ན་སྤྱི་འབུལ་སོ་སོའི་འབུལ་བ་སོགས། །རང་རང་ཡིད་ཀྱི་ཤིང་རྟ་གང་བར་མཛད། །དེའི་རེས་ལ་དམ་པ་འདིས་གསན་སྦྱོང་མཛད་པའི་ཚུལ་ནི།

མཁན་ཆེན་ཀུན་དགའ་བློ་གྲོས་ཀྱི་དྲུང་དུ། བདེ་མཆོག་ལུ་ཧི་པའི་དབང་དང༌། དགྱེས་རྡོར་གྱི་དབང་སོགས་གསན་ཅིང༌། བ་རི་བརྒྱ་རྩ་སོགས་རྗེས་གནང་མང་དུ་གསན། སློབ་དཔོན་བརྟན་པ་བའི་དྲུང་དུ། འདུལ་བ་མདོ་སོགས་གསན་སྦྱོང་མང་དུ་མཛད་པའི་ཚུལ་མཐའ་ཡས་ཀྱང་འདིར་མ་བྲིས་སོ། །གཞན་ཡང་རྗེ་བཙུན་དམ་པ་འདིས་བྱང་ཆུབ་སེམས་དཔའ་ནོར་བཟང་གི་བརྟུལ་ཞུགས་བཟུང་ནས། ཡོན་ཏན་རེ་རེའི་ཕྱིར་ཡང་དཀའ་བ་དཔག་ཏུ་མེད་པ་དང་དུ་བླངས་ཤིང༌། བཤེས་གཉེན་དུ་མའི་ཞབས་ལ་སྤྱི་བོས་བཏུད་ཅིང༌། རིགས་ཀྱི་སྙེམ་པ་བོར་ནས། རྒྱལ་བའི་བསྟན་པ་ལ་མིག་གི་འབྲས་བུ་ལྟར་གཅེས་པའི་བཤད་སྒྲུབ་ཀྱི་དུས་འདའ་བར་བཞེད་ནས། ཁྱད་པར་བཀའ་དྲིན་ཆེ་བའི་བླ་མ་བཅུ་ཕྲག་གཅིག་གིས་གྲངས་དང་ལྡན་པ་ལས། །རྣམ་པར་དག་པའི་མདོ་རྒྱུད་རྒྱ་མཚོའི་དཔལ་དང་ལྡན་ཞིང༌། ངེས་ལེགས་སྙིང་པོའི་ཁུར་གྱིས་ལྕི་བ། སྒྲ་དང་ཚད་མའི་དཔལ་འབྱོར་གྱི་རིན་པོ་ཆེའི་བང་མཛོད་དུ་གྱུར་པ། འཇམ་དབྱངས་དཔལ་ལྡན་རིན་ཆེན་པའི་དྲུང་དུ། ཀླུང་ཤོད་མཁའ་རྫོང་ཞེས་བྱ་བའི་བསྟི་གནས་སུ། ཟབ་ལམ་ནཱ་རོའི་ཆོས་དྲུག་ཉམས་ཁྲིད་དུ་གསན་ཅིང་ཉིན་མཚན་གཡེལ་བ་མེད་པའི་ཐུགས་དམ་མཛད་པས་བདེ་དྲོད་ཀྱི་ཏིང་ངེ་འཛིན་འཁྲུངས་པའི་རྟགས་ལོ་མང་པོའི་བར་དུ་མཚན་མོ་རས་རྐྱང་འབའ་ཞིག་མཛད་པས་དྲོད་ཀྱི་དཔལ་འབྱོར་ཐོབ་ཅིང༌། ནམ་མཁའི་ངོས་འོད་ཟེར་དང་དུ་བས་ཁེངས་ཤིང་དེའི་དུས་ཞི་ཁྲོ་རབ་འབྱམས་ཀྱི་དཀྱིལ་འཁོར་དུ་མ་ཞལ་གཟིགས་སོ། །དེའི་ཚེ་མགུར་བཞེངས་པ། གཏུམ་མོ་འབར་བས་ཉོན་མོངས་བུད་ཤིང་བསྲེགས། །འོད་གསལ་མཐའ་དབུས་མེད་པའི་ངང་ཉིད་ནས། །སྣང་སྲིད་སྒྱུ་འཕྲུལ་དྲྭ་བའི་རོལ་པར་ཤར། །རྨི་ལམ་ནམ་མཁའི་དབྱིངས་སུ་རྣམ་པར་དག །འཕོ་བྱ་འཕོ་བྱེད་བློས་བྱས་ཆོས་ལས་གྲོལ། །བར་དོ་ཟུང་འཇུག་དབྱེར་མེད་འཛིན་པ་སྟོར། །ཞེས་གསུངས་སོ། །དེ་ནས་ཡེ་ཤེས་མགོན་པོའི་རྫོགས་རིམ་འཁོར་ལོ་ལྔ་མ་ཞུས་ཤིང༌།

ཉམས་ཁྲིད་དུ་བསྐྱངས་པའི་དགོང་མོའི་ཐུན་ལ་བབ་པའི་ཚེ། ངོ་མཚར་བའི་སྐུའི་རོལ་པ་བསྟན་ཚུལ་ཚིགས་སུ་བཅད་དེ་སྨྲས་པ། ཡེ་ཤེས་མེ་དཔུང་འབར་བའི་ཀློང་དཀྱིལ་ནས། །རྗེ་འདི་ཡེ་ཤེས་མགོན་པོ་རྔམ་ཞིང་གཡོ། །འོད་ཟེར་འབར་བའི་དབུས་ན་བཞུགས་པར་མཐོང༌། །བདག་ནི་བྲེད་ཅིང་ངོ་མཚར་སྨྲེ་སྔགས་ཤོར། །བཀྱོན་པའི་སྐབས་སུ་བཀའ་རྒྱ་དམ་པོ་མཛད། །དེ་ཕྱིར་རྗེ་འདི་ཆོས་སྐྱོང་དངོས་ཡིན་པས། །ནུས་མཐུ་ཐོབ་པར་འདོད་པའི་སྐྱེས་བུ་རྣམས། །འདི་ཡི་ཞབས་པད་སྤྱི་བོས་བསྟེན་པར་གྱིས། །འདིས་ནི་དབང་རྒྱུད་མན་ངག་མ་ལུས་པ། །ངོ་མཚར་ལྟས་དང་བཅས་པ་ཆུབ་པའི་ཚུལ། །བློ་གྲོས་ཞན་པ་རྣམས་ཀྱིས་ཐོས་གྱུར་ན། །བརྒྱལ་ཞིང་སྐྲག་ལ་ཐེ་ཚོམ་མཐར་ལྷུང་པ། །དེ་ཕྱིར་འདིར་ནི་བྲི་བར་མ་བྱས་སོ། །དོན་གཉེར་ཡོད་ན་གསན་ཡིག་རྒྱ་མཚོར་ལྟོས། །ཞེས་སོ། །དེ་ནས་དགུང་ལོ་བཅོ་བརྒྱད་པ་བྱི་བའི་ལོ་ལ། ཁང་སར་ནང་སོའི་མི་དཔོན་དཔལ་གྲགས་ཞེས་བྱ་བ། དུས་ཀྱི་ཕོ་ཉས་ནོངས་པའི་དབང་གིས་དེའི་གཤེགས་རྫོངས་སུ་སྨོན་ལམ་རྒྱ་མཚོའི་དཔལ་གྱིས་ཁ་བསྒྱུར་བའི་ཕྱིར། གྲལ་དབུ་ལ་སྤྱན་དྲངས་ཤིང༌། དེའི་མདུན་སར་དགེ་འདུན་གྱི་ཚོགས་པ་ཁྲི་ཕྲག་འདུས་པ་རྣམས་ཆོས་ཀྱི་དགའ་སྟོན་གྱིས་ཐམས་ཅད་ཀུན་ཏུ་དགའ་བར་མཛད་ཅིང༌། སྨོན་ལམ་རྒྱ་མཚོའི་དོན་ཚངས་པའི་དབྱངས་ཀྱིས་ཞུམ་པ་མེད་པར་བསྒྲགས་པའི་ཚེ། སྐུ་ལུས་ཀྱི་བཀོད་པ་ཡང་དུ་མར་གནང་བ་ནི་བཀའ་གྲོས་ཀྱི་གཙོ་བོར་མཛད་པ་དང༌། གྲལ་དབུར་སྨོན་ལམ་མཛད་པ་སོགས་ཀྱིས་དེར་གནས་པའི་སྐྱེ་དགུ་ཐམས་ཅད་ཡིད་ལ་དད་པའི་མཚོ་ཆེན་པོ་རྒྱས་པར་མཛད་དོ། །སླར་ཡང་འབྲི་གུང་བྱང་ཆུབ་གླིང་དུ་ཕེབས་ནས་ཟབ་མོའི་རྣལ་འབྱོར་གྱིས་དུས་འདའ་བར་མཛད་དོ། །དེ་ནས་དགུང་ལོ་བཅུ་དགུ་པ་གླང་གི་ལོ་ལ། སྒྲུབ་པའི་དབེན་གནས་ཁྲ་བ་ཁ་ཞེས་བྱ་བར་ཕེབས། སླར་ཡང་ཡོངས་འཛིན་ཤྲཱི་དབང་རཏྣའི་དྲུང་དུ།

སྒྲུབ་ཐབས་རྒྱ་མཚོ་སོགས་རྗེས་གནང་དུ་མ་དང༌། འདུལ་བའི་མཛུབ་ཁྲིད་སློབ་དཔོན་ཡོན་ཏན་འོད་ཀྱིས་མཛད་པའི་ཊཱིཀྐ་གཉིས་ཀྱི་རྣམ་བཤད་ཆེན་མོའི་སྟེང་ནས་མཛུབ་ཁྲིད་མཛད་ཅིང༌། གཞན་ཡང་སྡོམ་པ་ཉི་ཤུ་པའི་རྣམ་བཤད། རྡོ་རྗེ་ཐེག་པའི་དམ་ཚིག་ཆོས་སྐོར། སློབ་དཔོན་འཇམ་དཔལ་གྲགས་པས་མཛད་པའི་རྩ་ལྟུང་གི་རྣམ་བཤད་ཆེན་མོ་དང༌། ཐེག་པ་གསུམ་ཆར་གྱི་བསླབ་བྱའི་གནས་དཀའ་གནད་དང་བཅས་པའི་གནས་ལ་བྱང་བར་མཛད་ཅིང༌། དེ་རྣམས་ཟིན་པའི་འོག་ཏུ་རྒྱུད་སྡེ་རྒྱ་མཚོའི་མན་ངག་གིས་བཅུད་བསྡུས་པ། རྣལ་འབྱོར་ཡན་ལག་དྲུག་རྣམས་ཁྲིད་དུ་མཛད་ཅིང༌། བསམ་གཏན་ཁང་བུ་བདེ་བའི་འབྱུང་གནས་སུ་རྩེ་གཅིག་གི་རྣལ་འབྱོར་ལ་བཞུགས་པའི་ཚེ། མཆོད་ཅོག་མཆོད་གཤོམ་དུ་མས་སྤྲས་པའི་སྟེང་དུ་གར་མང་པོ་བསྒྱུར་ཞིང༌། ཉམས་མགུར་གྱི་རྣམ་པ་ཞིག་ལྷང་ལྷང་འདུག་པ་ལ། ཁོ་བོ་ཕྱག་ཕྱིར་ཡོད་པ་བྲེད་སྟབས་སུ་དཀར་ཁུང་བསལ་ནས་ལྟས་པས། མཆོད་གཤོམ་རྣམས་བོ་ཆག་མེད་ཅིང༌། སྐུ་ལུས་འཁྲུལ་འཁོར་དུ་ལྡེམ་མེ་འདུག་པ་སླར་གཟིམས་མལ་དུ་ཕེབས་པ་ལ། དེའི་རྒྱུ་མཚན་ཞུས་པའི་ཚེ། འདི་སྐད་ཅེས། འཇིག་རྟེན་གྱི་ཁམས་ཐམས་ཅད་བདག་གི་ལུས་ཀྱིས་ཁྱབ་པའི་སྣང་བ་བྱུང་བའི་མོད་ལ། གསེར་བཙོ་མའི་མདོག་ལྟར་སེར་བའི་ཡེ་ཤེས་ཀྱི་མགོན་པོ་ཕྱག་བཞི་པས་ནམ་མཁའ་བར་སྣང་ས་གཞི་ཐམས་ཅད་ཁྱབ་ཅིང༌། གར་མཛད་ཀྱིན་འདུག་པའི་ལད་མོ་བྱེད་པའི་སྣང་བ་ཞིག་བྱུང་བས་དེ་ལྟར་བྱས་པ་ཡིན། དེ་ལྟ་ཡང་དེ་རྣམས་ཁྲིགས་སེ་འདུག་པ་ཁྱོད་ཀྱིས་མ་མཐོང་ངམ། གཞན་ལ་གསོངས་ཅིག་གསུང་བའི་བཀའ་རྒྱས་བཏབ་བོ། །དེ་ལྟར་རྟགས་བཅུ་ཡོན་ཏན་རྒྱ་མཚོའི་ཕ་རོལ་དུ་བྱོན་ཀྱང༌། རྫོགས་རིམ་གྱིས་དོན་ལ་ངོམས་པ་མེད་པའི་ཚུལ་བསྟན་ནས་རིམ་ལྔ་དམར་ཁྲིད་སོགས་འདུས་པ་འཕགས་ལུགས་ཀྱི་སྐོར་རྣམས་མ་ལུས་པ་དང༌། ལྷན་ཅིག་སྐྱེས་སྦྱོར་སོགས་ཕྱག་ཆེན་གྱི་སྐོར་དུ་མ་དང༌། བློ་སྦྱོང་དོན་བདུན་མ་ལ་སོགས་པ་བཀའ་གདམས་གྱི་མན་ངག་དུ་མ་དང༌།

སྐྱེས་རབས་སོགས་བཀའ་གདམས་གཞུང་དྲུག་གི་དོན་ལ་བྱང་བར་མཛད་ཅིང༌། སླར་ཡང་ཨུ་རྒྱན་བསྙེན་སྒྲུབ་ཀྱི་ཚོགས་རྣམས་གསན་པར་བཞེད་ནས། སྙིང་པོའི་རྣལ་འབྱོར་པ་གྲུབ་ཆེན་བློ་གྲོས་དཔལ་ལྡན་ཞེས་བྱ་བ་ལ། རྡོ་རྗེ་གསུམ་གྱི་བསྙེན་སྒྲུབ་ཆ་ལག་དང་བཅས་ཤིང་ཡོངས་སུ་རྫོགས་པ་གསལ་སྒྲོན་རྣམ་བཞི། གདམས་པ་སྐོར་གསུམ་སོགས་སྦྱོར་དྲུག་ལ་མཁོ་བའི་མན་ངག་དུ་མ་དང༌། ཚེ་སྒྲུབ་བཀའ་རྒྱ་མ་ཚེ་དབང་དང་བཅས་པ་རས་ཆུང་ལུགས་དང༌། ཚེ་སྒྲུབ་གསེར་སྲང་མ་ཞེས་བྱ་བ་ཨུ་རྒྱན་པའི་ལུགས་ཀྱང་གསན་ནོ། །དམ་པ་དེས་ཀྱང་རྗེ་འདིའི་ཞབས་ལ་གཏུགས་ཤིང༌། འབྲི་གུང་པའི་ཆོས་སྐོར་རྣམས་གསན་ཅིང་རྩ་བའི་བླ་མར་བཟུང་ངོ༌། །དེ་ནས་རྔོག་གཞུང་པའི་ཆོས་སྐོར་རྣམས་གསན་པར་བཞེད་ནས། དགེ་བའི་བཤེས་གཉེན་བསྟེན་པ་ནི། ཚིགས་སུ་བཅད་དེ་སྨྲས་པ། རབ་འབྱམས་གཞུང་ལུགས་རྒྱ་མཚོའི་མཐར་སོན་ཅིང༌། །གསུང་རབ་རིན་ཆེན་ཁྲི་ལ་འགྱིང་བཞིན་དུ། །མང་ཐོས་ལུང་དང་རིག་པའི་ངར་སྐད་ཀྱིས། །རྒོལ་ངན་རི་དྭགས་ཚོགས་རྣམས་ཟིལ་གནོན་པ། །སྨྲ་བའི་སེང་གེ་དེ་ཡི་དྲུང་དུ་ནི། །རྔོག་པའི་ལུགས་ཀྱི་དགྱེས་རྡོར་ཡབ་ཡུམ་དང༌། །ཕག་མོ་ལྷན་སྐྱེས་མ་དང་ཞལ་གཉིས་མ། །མོས་གུས་སྲོག་འཁོར་ལ་སོགས་དབང་མང་དང༌། །དེ་དག་རྒྱུད་དང་མན་ངག་དུ་མ་གསན། དགྱེས་རྡོར་རྩ་བཤད་མངའ་བདག་མར་པའི་ལུགས། །དགོངས་གཅིག་ལ་སོགས་བཤད་པ་འང་དུ་མ་གསན། །དམ་པ་དེས་ཀྱང་རྗེ་འདིའི་ཞབས་པད་ནི། །སྤྱི་བོར་བླངས་ཤིང་ཆོས་མང་གསན་པར་མཛད། །དགུང་ལོ་ཉི་ཤུ་གང་བ་སྟག་གི་ལོ། །ཆོས་འདུལ་ལི་ཁྲིའི་བླ་གོས་བགོས་བཞིན་དུ། །ལུང་རིགས་གཤོག་ཡང་ཐར་པའི་མཁའ་ལ་བསྐྱོད། །ཐུབ་བསྟན་ཡིད་བཞིན་རྒྱ་མཚོའི་དགའ་སྟོན་ཆེ། །ཡོངས་སུ་རྫོགས་པའི་ཕ་མཐར་འབྱོན་པར་བཞེད། །སླར་ཡང་ཆོས་ལུང་ཚོགས་པར་སྤྱན་འདྲེན་བགྱིས། །མཁན་སློབ་ལས་གྲལ་མཚན་ཉིད་ཚང་བའི་དྲུང༌། །བསྙེན་པར་ཡོངས་སུ་རྫོགས་པར་མཛད་ནས་ནི། །མཁན་ཆེན་ཀུན་དགའ་བློ་གྲོས་དེ་ཡི་དྲུང༌། །དུས་ཀྱི་འཁོར་ལོའི་རྒྱུད་འགྲེལ་ལ་སོགས་པ། །རྣམ་དག་རྒྱུད་དང་འགྲེལ་བཤད་དུ་མ་དང༌། །པཎ་ཆེན་གསུམ་གྱི་མན་ངག་རྒྱ་མཚོ་དངོས། །བཞེད་དོན་ཕལ་ཆེར་ཡོངས་སུ་རྫོགས་པར་མཛད། །ཆོས་ལུང་ཚོགས་པའི་དགེ་འདུན་ཐམས་ཅད་ཀྱང༌། །དད་ཅིང་གུས་པས་རྗེ་ཡི་ཞབས་པད་ནི། །རྩེ་མོར་ལེན་ཞིང་ཆོས་མང་གསན་པར་མཛད། །དེ་གའི་ལོ་ལ་འབྲི་གུང་རིན་ཆེན་མཐིལ། །འོག་མིན་རྣམ་པར་དག་པའི་ཞིང་ཁམས་སུ། །དུས་གསུམ་རྒྱལ་བའི་མཁྱེན་བརྩེ་གཅིག་བསྡུས་གང༌། །འཇིག་རྟེན་མགོན་པོའི་ཆོས་ཀྱི་སེང་གེའི་ཁྲི། །སྣ་ཚོགས་རྒྱན་གྱིས་རྣམ་པར་བརྗིད་པའི་སྟེང༌། །སླར་ཡང་འཇིག་རྟེན་མགོན་པོ་གཉིས་པ་ཉིད། །རྣམ་དཔྱོད་ལྟ་བའི་ལུས་སྟོབས་རབ་རྒྱས་ཤིང༌། །འཆད་རྩོད་རྩོམ་པའི་ཡན་ལག་ལེགས་པར་སྐྱེས། །མདོ་རྒྱུད་ཟབ་མོའི་གཡུ་རལ་ཁུར་གྱིས་བརྗིད། །རིམ་གཉིས་ཟབ་མོའི་སྡེར་ཁྱིམ་ངར་དང་ལྡན། །ལུང་དང་རིགས་པའི་ངར་སྒྲ་སྒྲོག་མཁས་པ། །བློ་བཟང་རི་དྭགས་མང་པོ་སྐྱོང་མཛད་པའི། །མི་ཡི་སེང་གེ་དེ་ཡི་ཞབས་ཟུང་ནི། །འཁོར་ལོས་མཚན་པ་རྣམ་པར་བཀོད་ནས་ཀྱང༌། །ངོ་མཚར་ཤིས་པའི་ཕྲེང་བ་བསྒྲགས་པའི་ཚེ། །ཕྱོགས་བཅུའི་རྒྱལ་བ་སྲས་བཅས་ཐམས་ཅད་ཀྱིས། །དགྱེས་པའི་ཟེའུ་འབྲུ་བསྐྱེད་ཅིང་ནམ་མཁའི་ཁམས། །ཡོངས་སུ་གང་བའི་མེ་ཏོག་འཐོར་བར་གྱུར། །དེ་ཚེ་འབྲི་གུང་མངའ་རིས་ཐམས་ཅད་ཀྱིས། །རང་རང་རྫས་ཀྱི་སུམ་གཉིས་ཕྱག་ཏུ་ཕུལ། །ཉིན་དང་མཚན་མོའི་དུས་རྣམས་ཕལ་ཆེར་ནི། །རྗེ་འདིའི་ཤིས་བརྗོད་འབའ་ཞིག་ཁ་འདོན་བྱེད། །དེའི་ཚེ་འབྲི་གུང་བྱང་ཆུབ་ཀྱི་གླིང་འདི་བཤད་སྒྲུབ་ཀྱི་སྣང་བས་ངེས་དོན་གྱི་ལམ་བཟང་གསལ་བར་བྱེད་པའི་འཇིག་རྟེན་གསུམ་གྱི་མགོན་པོ་ནས་ཅུང་ཟད་ངལ་བསོ་མཛད་པའི་དབང་གིས།

ཕལ་ཆེར་རྟོག་པས་སྦྱར་བའི་བསྟན་བཅོས་དང༌། སྙིང་པོ་མེད་པའི་ཚིག་གི་ལྦུ་བ་མང་པོ་ལ་གཙོ་བོར་འཛིན་ཅིང༌། དེང་སང་སྒྲུབ་པ་བྱེད་པའི་དུས་མ་ཡིན་ཞེས་ཆུ་སྲིན་གྱི་རྒྱལ་མཚན་དང་ལྡན་པའི་གཙོ་བོས་སྦྱར་བའི་བསྟན་བཅོས་ལ་ཐོས་པ་དང་རྩོད་པ་འབའ་ཞིག་གི་མུན་པས་སྙིང་ལ་ཟིན་ཅིང༌། དེའི་ལོག་པར་ལྟ་བའི་དམག་མཐུག་པོས་ཁེབས་པར་གྱུར་པའི་ཚེ། མང་དུ་ཐོས་པ་འོད་ཟེར་གྱི་དྲྭ་བ་དུ་མ་རྣམ་པར་འཕྲོ་ཞིང༌། དྲི་མ་མེད་པའི་མདོ་རྒྱུད་དང་བསྟན་བཅོས་མན་ངག་བླ་མ་བརྒྱུད་པའི་བྱིན་རླབས་ཀྱི་རྟ་བདུན་གྱིས་ལེགས་པར་དྲངས་ཤིང༌། རྟེན་འབྲེལ་ཡན་ལག་བཅུ་གཉིས་འགག་པའི་བདེན་དོན་རྣམ་པ་བཅུ་གཉིས་ཀྱི་དཔལ་ཐོབ་པ། མཐོང་ཐོས་དྲན་རིག་ཐམས་ཅད་ལ་ཐར་པའི་དགའ་བ་སྟེར་བར་མཛད་པའི་མགོན་པོ་ཀུན་དགའ་རིན་ཆེན་དཔལ་བཟང་པོ་འདི་ཉིད་སྒྲུབ་བརྒྱུད་ཀྱི་བསྟན་པའི་སྤོ་ལ་འཆར་བར་མཛད་དེ། དེའི་ཚེ་སྐལ་བ་དང་ལྡན་པ་རྣམས་གསུང་རབ་ཀྱི་དོན་ལ་བཤད་སྒྲུབ་ཀྱི་བློ་གྲོས་རྒྱས་ཤིང༌། ལོག་སྨྲ་འབྱུང་པོའི་བྱ་ཚོགས་རྣམས་ནི་རང་རང་གི་ཁུང་བུར་བྲོས་ཏེ་འདུག་གོ། །འདིར་སྨྲས་པ། བཤེས་གཉེན་རྒྱུ་སྐར་མང་ཤར་ཡང༌། །ཀུན་དགའི་ཉི་མ་འདི་མེད་ན། །གངས་ཅན་འདི་ནི་མཚན་མོར་འཛིན། །སྒྲུབ་བརྒྱུད་བསྟན་པའི་ཚལ་བཟང་ནི། །རྒྱས་པར་མཛད་པ་དེ་སུ་ཞིག །ཀུན་དགའི་ཉི་མ་འོད་ཤར་བས། །གངས་ཅན་འདི་ན་གསལ་བར་མཛད། །སྒྲུབ་བརྒྱུད་པདྨོའི་ཚལ་བཟང་ནི། །རྒྱས་པས་སྦྲང་རྩི་ཅི་ཡང་འཕེལ། །སྐལ་བཟང་མེ་ཏོག་འཐུང་བ་རྣམས། །སྒྲུབ་པའི་ལང་ཚོ་ངོམ་པ་བཞིན། །བཤད་པའི་དར་དིར་ཅི་ཡང་སྒྲོག །ཞེས་སོ། །དཔལ་ལྡན་བླ་མ་དམ་པའི་རྣམ་པར་ཐར་པ་དད་ལྡན་ཐར་པའི་འཇུག་ངོགས་ལས་རབ་ཏུ་བྱུང་ཞིང་ཐོས་བསམ་མཛད་པའི་ལེའུ་སྟེ་བཞི་པའོ།། ༈ །།དེ་ནས་རིམ་པ་ལྟར་དགུང་ལོ་ཉེར་གཅིག་པ་ཡོས་ཀྱི་ལོ། ཆོས་ཀྱི་མངོན་པར་མཐོ་བའི་ཐོག་ཁ་གསེར་ཁང་དུ་འདུས་པ་རྒྱ་མཚོའི་ཚོགས་ལ་ཐེག་ཆེན་བསྟན་པའི་སྙིང་པོ་དང༌།

ཟབ་ལམ་ནཱ་རོའི་ཆོས་དྲུག་ལ་ངོ་མཚར་བའི་མན་ངག་མང་པོ་དང༌། རྒྱུད་དང༌། རྒྱ་གཞུང་རྒྱ་བོད་ཀྱི་ཚད་ལྡན་པཎ་གྲུབ་སོ་སོའི་བཞེད་སྲོལ་མ་འདྲེས་ཤིང༌། སོ་སོར་གསལ་བའི་ཁྲི་ལ་བླངས་ཏེ། ཚངས་པའི་དབྱངས་ཀྱིས་ཞུམ་པ་མེད་པར་བསྒྲགས་པས། རྣམ་དཔྱོད་ལྟ་བའི་མིག་དང་ལྡན་པ་རྣམས་ལ་དད་པའི་མེ་ཏོག་གསར་པ་འཁྲུངས་པར་གྱུར་ཏེ་འདིར་བར་སྐབས་སུ་ཚིགས་སུ་བཅད་དེ་སྨྲས་པ་ནི། དེ་གའི་ལོ་ལ་བླ་གཡེལ་ཆེན་མོ་རུ། །གཏུམ་མོའི་དྲོད་ཀྱི་ཆེ་བ་འདོན་པ་དང༌། །སྒྲུབ་བརྒྱུད་བསྟན་པའི་རྒྱལ་མཚན་འཛུགས་པའི་ཕྱིར། །རས་པ་བརྒྱ་ཕྲག་ལྷག་གིས་རས་འབུད་མཛད། །དཔའ་བོ་དང་ནི་རྣལ་འབྱོར་མ་འཁོར་ལོ། །རྣམ་པར་དགྱེས་པའི་ཚོགས་ཀྱི་འཁོར་ལོ་དང༌། །དམ་ཅན་རྒྱ་མཚོའི་ཚོགས་ལ་མཆོད་གཏོར་དང༌། །འདུས་པ་རྒྱ་མཚོའི་ཚོགས་ལ་ཆབ་ཚ་དང༌། །དུས་རུང་ཟས་ཀྱིས་རྣམ་པར་བཀུར་བའི་སྟེང༌། །རས་པའི་ཚོགས་ལ་རྣམ་བཞག་མེ་ཏོག་སོགས། །རེ་རེའི་མིང་ནས་བརྗོད་པར་ག་ལ་ནུས། །།མདོར་ན་ཆོས་དང་ཟང་ཟིང་དུ་མ་ཡིས། །དེར་ཚོགས་གདུལ་བྱའི་ཡིད་ཀྱི་རྐང་དྲུག་པ། །ཚིམ་པས་དར་དིར་སྒྲོག་པ་ཉིད་དུ་གྱུར། །དེ་ཚེ་རྒྱལ་དབང་ཀུན་དགའི་མཚན་ཅན་ལ། །རྒྱལ་བ་རྒྱ་མཚོ་དགྱེས་པའི་མེ་ཏོག་ཉིད། །རྟེན་མེད་ནམ་མཁའི་དབྱིངས་ནས་འཐོར་བ་ནི། །མུ་ཏིག་དམར་པོའི་ཆུན་པོ་གཏོར་བ་བཞིན། །ནས་ཀྱི་རྡོག་པོ་མགྲོན་བུ་ཆུང་ཤོས་ཙམ། །བདག་གི་མངོན་སུམ་ཉིད་དུ་གྱུར་པ་ལགས། །ལ་ལ་ཀརྨ་པ་ཡིས་འཐོར་ཞེས་ཟེར། །ཁ་ཅིག་ཁུ་བོས་འཐོར་ཞེས་གླེང་བར་མངོན། །དེ་འདྲའི་ནས་ནི་དེང་སང་འཛམ་གླིང་འདིར། །དེ་ཉིད་ལས་གཞན་རྙེད་པར་དཀའ་བས་ན། །རྒྱལ་བ་དགྱེས་བཞིན་མེ་ཏོག་ཡིན་སྙམ་བགྱིད། །དེ་ནས་སླར་ཡང་འབྲི་གུང་མཐིལ་ལོགས་འདིར། །རྒྱལ་བའི་བསྟན་པ་ཡུན་དུ་གནས་བྱའི་ཕྱིར། །བསམ་གཏན་ཁང་བུ་བརྒྱ་ཕྲག་གསུམ་དང་ནི། །བཅུ་ཕྲག་ལྔ་ཡི་གྲངས་དང་ལྡན་པ་རྣམས། །གསར་དུ་བརྩེགས་ཤིང་རེ་རེའི་ནང་དུ་ཡང༌། །དགེ་འདུན་གྲངས་དང་ལྡན་པ་བསྡུ་བར་མཛད། །འཁོར་འབངས་སྐྱེ་དགུ་བདེ་བའི་ལམ་ཟབ་མོ། །ཆོས་འདོད་རྣམས་ལ་ཆོས་ཀྱི་སྦྱིན་པ་དང༌། །དབུལ་ཞིང་ཕོངས་པ་རྣམས་ལ་ཟང་ཟིང་དང༌། །བྱ་དང་རི་དྭགས་རྣམས་ལ་མི་འཇིགས་སྦྱིན། །ཤུལ་རིང་མགྲོན་པོ་རྣམས་ལ་བྱམས་པའི་དཔལ། །སྦྱིན་པ་རྣམ་བཞིས་འཁོར་འབངས་སྐྱོང་མཁས་དེས། །ས་སྟེང་འགྲན་ཟླ་ཐམས་ཅད་ཟིལ་གྱིས་མནན། །བར་བར་དག་ལ་བྱང་དུ་ཁ་ལོ་བསྒྱུར། །སྒོམ་ཁྱུང་དང་ནི་སོག་པ་རོང་པོ་སོགས། །འབའ་རོམ་པ་སོགས་སྡེ་རིས་ཐམས་ཅད་ཀྱིས། །རྗེ་འདིའི་ཞབས་པད་སྤྱི་བོར་བླངས་ནས་ཀྱང༌། །དད་པའི་ཡིད་ཀྱི་ཤིང་རྟ་གང་བར་མཛད། །འགྲོ་བའི་མགོན་དང་བཅས་པ་ཉིད་དུ་གྱུར། །དུས་དེར་ནག་པོ་ཧོར་གྱི་རྒྱལ་པོ་ཆེ། །མིང་ཙམ་ཐོས་ཀྱང་སྐྱེ་བོ་ཕལ་ཆེར་ནི། །བརྟན་པ་ཉམས་ཤིང་འདར་བར་བྱེད་པ་གང༌། །ཀུན་དགའ་བཀྲ་ཤིས་ཞེས་བྱས་གདན་འདྲེན་ཞུས། །དད་པའི་རླུང་གིས་ཡིད་ཀྱི་བ་དན་བསྐྱོད། །མིག་གཉིས་མཆི་མ་རྒྱུན་གྱིས་གང་བཞིན་དུ། །རང་ལ་ཕངས་པའི་བུ་མཆོག་འབངས་སུ་ནི། །དཔལ་དང་བཅས་པའི་ནོར་གྱིས་བརྒྱན་ནས་ཕུལ། །སྟོབས་བཞིའི་སྒོ་ནས་གཤགས་པ་མང་དུ་བྱས། །ཐར་པའི་ས་བོན་ཐེབས་པའང་ཨེ་མ་མཚར། །དེ་གའི་མོད་ལ་ནགས་ཤོད་ལུང་པ་རུ། །སྤྱན་འདྲེན་ཞུས་ཤིང་འགྲོ་མང་སྨིན་པར་མཛད། །ཟང་ཟིང་ལོངས་སྤྱོད་སྤྲིན་ཆར་བབས་པའི་ཚུལ། །ཡི་གེའི་འདུ་བྱེད་བསྒྱུར་བ་གང་གིས་ནུས། །དེ་ནས་སླར་ཡང་འབྲི་གུང་མཐིལ་དུ་ཕེབས། །ཉེར་གཉིས་བཞེས་པ་མེ་ཕོ་འབྲུག་གི་ལོ། །ཡང་དགོན་ཁང་སར་ཆོས་ཀྱི་ཕོ་བྲང་དུ། །ཟབ་ཅིང་རྒྱ་ཆེའི་ཆོས་འཁོར་བསྐོར་བའི་ཚེ། །མཁན་ཆེན་ངག་དབང་གྲགས་པས་ཁྲིད་གཉེར་མཛད། །གྲུབ་མཐའི་རྣམ་གཞག་མཛད་པ་ཕལ་ཆེར་ནི། །འཁོར་ལོ་བར་པའི་དགོངས་པ་སོར་བཞག་ནས། །སྤྱི་མཐུན་ཙམ་དུ་མོས་པའི་བློ་དང་བསྟུན། །རས་པ་སུམ་བརྒྱའི་ཚོགས་ཀྱི་བླ་གཡེལ་དུ། །སྒྲུབ་བརྒྱུད་བསྟན་པའི་རྒྱལ་མཚན་སྒྲེང་བར་མཛད། །དེ་ལྟར་འདུས་པ་རྒྱ་མཚོའི་ཚོགས་རྣམས་ནི། །པདྨའི་མངལ་ནས་རྒྱས་ཐར་ཐོན་པ་འམ། །འཕགས་པའི་ལྡུམ་ར་བཞིན་དུ་མཛེས་པར་མཛད། །ལེགས་བྱས་དཔལ་འབྱོར་དགའ་སྟོན་བཟང་པོ་གང༌། །གཅིག་ཏུ་བསྟན་ལ་དཀར་བའི་ལྷག་བསམ་ཅན། །ཡུམ་ཆེན་རིན་ཆེན་པདྨོས་བཀོད་པ་ནི། །པི་ཝང་གླིང་བུ་རྔ་ཟླུམ་རྫ་རྔ་དང༌། །དུང་དང་གཎྜི་ལ་སོགས་རོལ་མོའི་ཚོགས། །གདུགས་དང་རྒྱལ་མཚན་ཕྱེ་ཕུར་ལྡ་ལྡི་དང༌། །ཆས་བཟང་དུ་མས་སྤྲས་པའི་སྐྱེ་བོ་རྣམས། །སྙན་པའི་གླུ་ལེན་མཛེས་པའི་གར་མང་བསྒྱུར། །ཟས་སྣ་བརྒྱ་ཕྲག་མང་པོས་ཚོགས་འཁོར་དང༌། །ལོ་མས་བཅུད་དང་དུས་རུང་ཟས་ལ་སོགས། །རོ་བརྒྱ་ལྡན་པའི་ཟས་ཀྱི་བཀུར་བའི་སྟེང༌། །གོས་དར་ལ་སོགས་ན་བཟའི་ཚོགས་རྣམས་དང༌། །རྟ་མཆོག་ལ་སོགས་རྐང་འགྲོའི་ཚོགས་མང་དང༌། །གསེར་དངུལ་ལ་སོགས་རིན་ཆེན་སྣ་ཚོགས་ཀྱིས། །ཚོགས་གཉིས་རྒྱ་མཚོ་རྣམས་པར་སྤེལ་བར་མཛད། །ལེགས་བྱས་འབྲས་བུ་སྤྱོད་པ་འདུས་པའི་ཚོགས། །དགྱེས་པའི་བཞིན་གྱི་པདྨོ་རྣམ་པར་འབུས། །སྨོན་ལམ་རྒྱ་མཚོ་རྣམ་པར་སྤེལ་བཞིན་དུ། །རིམ་གཉིས་ནོར་བུའི་ཕྲེང་བ་སྤེལ་ལེགས་ཀྱི། །མགུལ་རྒྱན་རྣམ་པར་འཆང་བའི་གཞོན་ནུ་དག

།བསླབ་གསུམ་ལང་ཚོའི་དཔལ་ཡོན་འགྲན་པ་བཞིན། །དེ་ལྟར་འབྲི་གུང་རིན་ཆེན་ཞིང་མཆོག་འདིར། །ཐར་པའི་གླིང་དུ་ཆས་པས་དོན་མཐུན་རྣམས། །རྗེ་བཙུན་ཀུན་དགའི་གསུང་རབ་སྤྲིན་གྱི་ཤུགས། །དད་ཅིང་གུས་པའི་ཡིད་ཀྱི་བསྟེན་ནས་ཀྱང༌། །འཁོར་བ་སྲིན་མོའི་གླིང་ནས་བྲོས་འཚལ་ལོ། །ཞེས་སོ། །དེ་ནས་སླར་ཡང་མཚེའུ་ཁ་བདེ་ལྡན་གྱི་གཙུག་ལག་ཁང་དུ་མཐིང་ཤོག་བཻ་ཌཱུརྻ་སྔོན་པོའི་མདོག་ཅན་ལ། རྒྱུད་སྡེའི་ཡིག་སྣ་གངས་ཅན་གྱི་ཁྲོད་དུ་འགྱུར་རོ་ཅོག་རིན་ཆེན་གསེར་དངུལ་གྱིས་འབུར་དུ་བཞེངས་པ་ཟླ་བ་གཅིག་གི་ནང་དུ་གྲུབ་ཅིང༌། རབ་གནས་ཀྱི་བྱིན་ཆགས་པར་མཛད་ནས་མེ་ཏོག་འཐོར་བའི་ཚེ། འཇའ་འོད་ཀྱི་གུར་ཁང་དང༌། ལྷའི་མེ་ཏོག་གི་ཆར་ཆེན་པོ་བབ་པ་ལ། ངོ་མཚར་བའི་སྐྱེ་བོ་རྣམས་བདེན་ནམ་རྫུན་ཞེས་མིག་བུ་བསྒྲད་ནས་བལྟ་ཞིང་ཡིད་ཆེས་ནས་དད་པའི་མཚོ་ཆེན་པོ་རྡོལ་བར་གྱུར་ཏེ། ཐར་པའི་ལམ་སྣ་ཟིན་པར་གྱུར་ཏོ། །དེ་ནས་སླར་ཡང་ཡང་དགོན་ཆོས་ཀྱི་ཁང་གསར་དུ། ཐུབ་པའི་དབང་པོ་ལྟར་ཆོས་ཀྱི་འཁོར་ལོ་གསུམ་པ་བསྐོར་བར་མཛད་དེ། དེའི་ཚུལ་ཡང་གདུལ་བྱ་རྣམས་ཤིན་ཏུ་སྨིན་པར་གཟིགས་ནས། དུས་གསུམ་གྱི་རྒྱལ་བ་ཐམས་ཅད་ཀྱི་གསང་བ་རིན་པོ་ཆེའི་མཛོད་ལེགས་པར་བཀྲོལ་བའི་ངེས་དོན་སྙིང་པོའི་ཆོས་འཁོར་བསྐོར་ཏེ། གྲུབ་མཐའི་གནད་ཐམས་ཅད་སྟོང་ཉིད་རྒྱུ་འབྲས་ཀྱི་རྣམ་པར་བཞག་པ། འཇིག་རྟེན་གསུམ་གྱི་མགོན་པོའི་ཐུགས་ཀྱི་ཉིང་ཁུ་ལེགས་པར་གསུངས་པའི་མོད་ལ། ཚེ་མཚམས་དང་ལོ་གསུམ་ཕྱོགས་གསུམ་གྱི་སྒྲུབ་པའི་མེ་ཏོག་བཞད་ནས། སྒྲུབ་སྡེ་ཐར་པའི་གྲུ་ཆེན་འདེབས་པའི་ཐུགས་མདུན་མཛད་དོ། །དེའི་ཚེ་རྟོགས་ལྡན་རྣམས་ཀྱིས་སྒྲུབ་པའི་དམ་བཅའ་ཕུལ་ནས་གླིང་སྟོད་དུ་སྒྲུབ་པའི་གྲྭ་དང༌། གླིང་སྨད་དུ་བཤད་པའི་གྲྭ་འཛུགས་པར་མཛད་ཅིང༌། བར་དུ་ལག་ལེན་ཆེན་པོའི་ཕྲེང་བ་སྤེལ་བར་བཞེད་ནས། བཤེས་གཉེན་ཚུལ་ཁྲིམས་རྒྱ་མཚོ་ཞེས་བྱ་བ་སློབ་དཔོན་དུ་བསྒྲགས་ཤིང༌།

བདག་ལ་ཡང་སྒྲུབ་སྡེའི་ཁུར་འཛིན་གྱིས་ཤིག་པའི་བཀའ་སྩལ་གནང་བ་སྤྱི་བོས་རྒྱན་དུ་བགྱིས་ཤིང༌། འབྲལ་བ་མེད་པའི་མོས་གུས་དྲག་པོས། དམ་པ་འདིའི་གསུང་གི་བདུད་རྩི་འཐུང་བ་དང༌། འབངས་ཀྱི་ཐ་ཆུང་དུ་བགྱིད་པ་འང་སྐལ་བ་བཟང་བའི་ཕྱིར། ཅི་གསུང་བཀའ་བཞིན་དུ་བགྱིས་པའོ། །དེ་ནས་མཛད་པའི་རྣམ་བཞག་ཚིགས་སུ་བཅད་དེ་སྨྲས་པ། དེ་ལྟར་མཚུངས་མེད་ཀུན་དགའི་མཚན་ཅན་ནི། །ཐུབ་པའི་རྒྱལ་ཚབ་ཉིད་དུ་མཛད་ནས་ཀྱང༌། །བསྡུ་བ་རྣམ་བཞིའི་མཚོ་ཆེན་སྐྱིལ་བ་དང༌། །ཚོགས་གཉིས་ཁམས་ཀྱི་སྤྲིན་ཆེན་ལངས་པ་དང༌། །སྐལ་ལྡན་གདུལ་བྱ་དུས་ལ་བབས་པ་ལས། །དུས་གསུམ་རྒྱལ་བའི་མཁྱེན་རྩེ་གཅིག་སྡུས་པ། །འཇིག་རྟེན་གསུམ་གྱི་མགོན་པོ་རིན་ཆེན་ཉིད། །སླར་ཡང་རྒྱལ་བའི་ལུང་བསྟན་ཇི་བཞིན་དུ། །འབྲི་གུང་འོག་མིན་ཆོས་ཀྱི་ཕོ་བྲང་དུ། །ཆོས་ཀྱི་སེང་གེའི་ཁྲི་ལ་འཁོད་དོ་ཞེས། །ཀུན་གསལ་ལྟོ་བ་འགས་འདྲ་གྲགས་པའི་འབྲུག །ཕྱོགས་ཀྱི་མཐར་འགྲོ་མང་པོའི་ནམ་མཁའི་ཁྱོན། །གང་བས་སྐལ་ལྡན་སྐྱེ་བོ་ཐམས་ཅད་ཀྱང༌། །རྗེ་འདིའི་ཞལ་གྱི་དཀྱིལ་འཁོར་བལྟ་བའི་ཕྱིར། །རིངས་པར་མགྲོན་དུ་བོས་ཤིང་ལྷགས་པ་འམ། །པདྨའི་མཚོ་ལ་ངང་པའི་ཚོགས་བཞིན་དུ། །མངའ་རིས་སྐོར་གསུམ་སྟོད་ཀྱི་རྒྱལ་ཁམས་དང༌། །མདོ་ཁམས་སྒང་གསུམ་སྨད་ཀྱི་རྒྱལ་ཁམས་དང༌། །དབུས་གཙང་རུ་བཞི་བར་གྱི་རྒྱལ་ཁམས་དང༌། །རྒྱ་གར་རྒྱ་ནག་ལི་ཧོར་བལ་པོ་སོགས། །ཆེ་དགུ་ཀུན་གྱིས་རྗེ་འདིའི་ཞབས་པད་ནི། །དངོས་སམ་བརྒྱུད་པའི་སྒོ་ནས་སྤྱི་བོར་བླངས། །ཞེས་པའི་དོན་ཡང་དེའི་ཚེ། དབོན་པོ་གཉིས་ཀྱིས་ཐོག་དྲངས་མངའ་རིས་ཀྱི་འབུལ་བ་ཕྲིན་ལས་ཀྱི་རྒྱུན་དང་བཅས་ཤིང༌། འབུལ་དཔོན་རྡོ་རྗེ་རྒྱལ་མཚན་ཞེས་བྱ་བས་ཐོག་དྲངས་རྒྱ་ནག་ནས་འབུལ་བཅུ་བགྱིས། དབོན་ཆེན་བརྒྱད་གང་སྟོང་དང་བཅས་པས་གཙུག་ཕུད་ཕུལ་ཞིང༌། དེར་ཚོགས་པ་ཐམས་ཅད་དད་པའི་དབང་གིས་སེར་སྣའི་མཚམས་ལས་འདས་ནས་རང་རང་གི་ལོངས་སྤྱོད་ཀྱི་སུམ་གཉིས་རྗེ་འདིའི་ཕྱག་ཏུ་ཕུལ་ཞིང༌།

གསུང་གི་བདུད་རྩི་འཐུངས་ནས་དལ་འབྱོར་དོན་ཡོད་དང་ལྡན་པར་བྱས་ཏེ། མདོ་ཁམས་ཀྱི་ཕྲིན་ལས་ཀྱང་ཆོས་ཐོག་དེ་ནས་འབར་བ་ཡིན་ནོ། །དེའི་འོག་ཏུ་གཟིམས་ཁང་དར་རྒྱས་རྩེ་བསམ་གཏན་ཁང་བུའི་ཚོགས་ཀྱིས་སྐོར་བ། མཁན་སློབ་ཆོས་གསུམ་གྲྭ་པ་ཆེ་བགྲེས་རྣམས་ཀྱིས་གཙོ་བོ་མཛད་ནས་འདུས་པ་རྒྱ་མཚོའི་ཚོགས་ཀྱིས་དགྱེས་བཞིན་བསྒྲུབས་པའོ། །དེ་གའི་མོད་ལ་འཇམ་དབྱངས་དཔལ་ལྡན་རིན་ཆེན་པའི་ཕྱི་རྟེན་དུ། གངས་རིའི་ཕུང་པོ་ལྟར་མཐོ་ཞིང་དཀར་བའི་མཆོད་རྟེན་འཛམ་བུ་ཆུ་བོའི་གསེར་ལས་གསེར་གདུགས་གསེར་འཕྲུ་དང་བཅས་པ། ནམ་མཁའི་རྩེ་མོ་འཚོལ་བ་ལྟར་མཐོ་ཞིང་ལྷུན་ཆགས་པར་གྲུབ་སྟེ། རབ་གནས་ཀྱི་བྱིན་ཆགས་པར་མཛད་ནས། གཞན་ཡང་གསེར་ལས་གྲུབ་པའི་ཐུབ་པའི་དབང་པོ་སོགས་དེ་བཞིན་གཤེགས་པའི་སྐུ་གཟུགས་མང་དུ་བཞེངས་ཤིང༌། རས་དཀར་དྲི་མ་མེད་པ་ལ་གསེར་གྱི་ལྡེ་གུས་གན་པའི་ངོས་ལ་དབང་པོའི་གཞུ་ལྟར་བཀྲ་བའི་ཚོན་བཟང་དུ་མས་སྤྲས་ཤིང༌། ཐུབ་པའི་དབང་པོའི་སྐྱེས་རབས་མཛད་བཅུ་དང༌། བཀའ་བཞི་བརྒྱུད་པའི་ཞིང་བཀོད་དང་བཅས་ཤིང༌། གཞན་ཡང་སངས་རྒྱས་དང་བྱང་ཆུབ་སེམས་དཔའ་མང་པོའི་རྟོགས་བརྗོད་ཞིང་ཁམས་སོ་སོའི་བཀོད་པ་དང་བཅས་ཤིང༌། ངོ་མཚར་རྨད་དུ་བྱུང་བའི་རྒྱུད་སྡེའི་དཀྱིལ་འཁོར་དང་བཀའ་བརྒྱུད་བླ་མའི་རྣམ་ཐར་སོགས་ལོ་རེའི་ནང་དུ་ཡང་བརྒྱ་ལས་མི་ཉུང་བའི་གྲངས་ཅན་བཞེངས་པའི་དམ་བཅའ་ཡང་མཛད་ཅིང༌། གཞན་ཡང་སྒྲུབ་བརྒྱུད་འདིའི་བླ་མ་རྒྱ་བོད་ཀྱི་ཚད་ལྡན་དུ་མའི་བཀའ་འབུམ་རྣམས་རིམ་པ་ལྟར་མཐིང་ཤོག་གི་ངོས་ལ་གསེར་གྱི་འབུར་དུ་བཞེངས་ཤིང་དེང་སང་ནི་ཕལ་ཆེར་ཡོངས་སུ་རྫོགས་པར་གྲུབ་པའོ། །དེ་ལྟར་འབྲི་གུང་བྱང་ཆུབ་ཀྱི་གླིང་འདིར་རྒྱལ་བ་རྡོ་རྗེ་འཆང་གཉིས་པ་སྙིགས་དུས་ཀྱི་སྐྱེ་བོ་རྣམས་འདུལ་བའི་སླད་དུ་མིའི་གཟུགས་བཟུང་བ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་འདིས་རྒྱལ་བ་ཐམས་ཅད་ཀྱི་གསང་བའི་གནས་རྡོ་རྗེ་ཐེག་པ་མཐའ་དྲུག་དང་ཚུལ་བཞིས་བཅིངས་པ་རྣམས་བཀྲོལ་ནས།

ལེགས་པར་བཤད་པའི་ངེས་དོན་གྱི་བདུད་རྩིའི་དབྱར་དགུན་ཀུན་ཏུ་སྐལ་བ་དང་ལྡན་པ་རྣམས་ལ་བསྒོ་བར་མཛད་པས། དེར་གནས་པའི་སྐྱེ་དགུ་ཐམས་ཅད་ཀྱི་སྙིང་ལ་མཆོག་གི་དགའ་བའི་དཔལ་སྟེར་བར་མཛད་དོ། །དེ་གའི་ལོར་ཁམས་སྐྱོའི་དབོན་པོ་གཉིས་ཀྱིས་ཐོག་དྲངས་འདན་མའི་ཕྲིན་ལས་པ་རྣམས་བྱུང་ཞིང༌། གྲྭ་པ་བརྒྱ་ཡི་གཙུག་ཕུད་ཀྱང་བཞེས་པར་མཛད་ཅིང༌། ཕྲིན་ལས་གསེར་གྱི་ཟམ་པའི་རྒྱུན་བཙུགས་ནས་དམ་ཚིག་དང་ལྡན་པའི་སྐྱེས་བུ་དེ་རྣམས་ཀྱིས་ཀྱང༌། ཞབས་འབྲིང་དང་ཞབས་ཏོག་གི་མཉེས་པ་རྣམ་པ་གསུམ་གྱིས་མཉེས་པར་མཛད་ཅིང༌། འདན་མའི་ཡུལ་དུ་བསྟན་པའི་རྒྱུན་བཟུང་ངོ༌། །དེ་ལྟར་རྗེ་བཙུན་དམ་པ་འདིས་དུས་ཀྱི་ཕོ་ཉ་ཞེས་བྱ་བ་རྟའི་ལོ་ལ། གཅེན་པོ་རྣམ་པར་རྒྱལ་བའི་མཚན་ཅན་གྱིས་བྱམས་ཆེན་གྱི་སྐུ་གསེར་གྱི་རི་བོ་ལྟར་ལྷུན་པ་བཞེངས་པའི་རབ་གནས་དང༌། ཞལ་བཀོད་ཀྱི་ཁྱད་པར་ལ་སྤྱན་དྲངས་པའི་ཚེ་གྲུབ་རྟགས་དང་ངོ་མཚར་བའི་ལྟས་ཀྱིས་སྐྱེ་དགུ་རྣམས་ཀྱི་ཡིད་འཕྲོག་པར་བྱེད་པའི་ཚུལ་མཐའ་ཡས་པ་རྣམས་ནི་ཡི་གེ་མང་བས་འཇིགས་ནས་འདིར་མ་བཀོད་དོ། །དེ་ནས་སླར་ཡང་འབྲི་གུང་དུ་ཕེབས་ནས། རིམ་གཉིས་ཀྱི་རྣལ་འབྱོར་ཟབ་མོས་དུས་འདའ་བར་མཛད་ཅིང་གྲྭ་པའི་ཚོགས་ལ་ཆོས་ཀྱི་འཁོར་ལོ་རྒྱུན་ཆད་མེད་པར་བསྐོར་ཞིང༌། བཤད་སྒྲུབ་ཀྱི་བསྟན་པ་སྤེལ་ཞིང་བཞུགས་པའི་ཚེ། དོན་གྲུབ་ཞེས་བྱ་བ་ས་མོ་ལུག་གི་ལོ་ནས། སྤྲེལ་ལོའི་བར་གྱི་མཛད་པ་ཅུང་ཟད་མདོར་བསྡུས་ཏེ་ཚིགས་སུ་བཅད་པ་ནི། སྟག་ལུང་གྭ་ཟིའི་གདུང་རིགས་གསེར་གྱི་ཕྲེང༌། །སྤེལ་མཁས་མི་དཔོན་ཚེ་དབང་གྲགས་པའི་མཚན། །དུས་ཀྱི་ཕོ་ཉས་རིངས་པར་སྦྲན་པ་བཞིན། །སྐུ་ཡི་དཀྱིལ་འཁོར་ནོངས་པར་གྱུར་པ་ལས། །ཐུགས་དགོངས་རྫོགས་པའི་ཐབས་ཆེན་ཟབ་མོ་གང༌། །བཀའ་ལུང་བགྲོས་པས་མདུན་སར་འདི་སྐད་དུ། །བསླབ་གསུམ་རིན་ཆེན་རྒྱན་གྱིས་རབ་མཛེས་ཤིང༌། །སྨོན་ལམ་རྒྱ་མཚོའི་དོན་ལ་དབང་འབྱོར་པ། །ས་སྟེང་འདི་ན་འགྲན་ཟླ་བྲལ་བ་ཞིག

།སྤྱན་འདྲེན་ཞུས་ཤིང་དགོངས་རྫོགས་སྨོན་ལམ་གྱིས། །སྤེལ་ན་དོན་ཆེན་གྱུར་བའི་སྐྱེས་མཆོག་ནི། །འཇིག་རྟེན་འདི་ན་དེང་སང་སུ་ཞིག་ཞེས། །གླེང་ཚེ་འབྲི་གུང་ཙན་དན་ནགས་ཁྲོད་དུ། །རྒྱལ་དབང་ཀུན་དགའ་རིན་ཆེན་དཔལ་བཟང་པོ། །ཡོན་ཏན་དེ་རྣམས་ཀུན་དང་ལྡན་པས་ན། །གསོལ་བ་བཏབ་ན་འབྱོན་པར་འགྱུར་རོ་ཞེས། །ཐུགས་དགོངས་རྣམ་པར་དག་པའི་གསོལ་བ་བཏབ། །རྗེ་བཙུན་འདིས་ཀྱང་ཕེབས་པར་ཞལ་གྱིས་བཞེས། །རྣམ་མང་འཁོར་གྱི་ཚོགས་དང་ལྷན་ཅིག་ཏུ། །སྟག་ལུང་དགའ་བའི་ཚལ་དུ་ཕྱག་ཕེབས་ནས། །སྟག་ལུང་ཆོས་རྗེ་རྣམས་ཀྱིས་ཕྱག་དང་ནི། །རྗེ་བཙུན་ཀུན་དགའི་ཉི་མས་ཕྱག་ལན་མཛད། །དེ་ནས་དུས་བཟང་གཟའ་སྐར་འཛོམ་པའི་ཉིན། །སྟག་ལུང་བླ་གཡེལ་ཆེན་པོའི་གྲལ་གྱི་དབུས། །སེང་གེའི་ཁྲི་ཆེན་རྣམ་པར་བརྗིད་པའི་སྟེང༌། །མི་ཡི་སེང་གེ་ཀུན་དགའི་མཚན་ཅན་འདི། །སྟོན་ཀའི་དཔལ་གྱིས་འཁྱུད་པ་ཟླ་བའི་ཞལ། །ཆོས་ཀྱི་དཔལ་འབྱོར་རྒྱས་པའི་འཛུམ་ཟེར་ལས། །ཟབ་ཅིང་སྙན་པའི་གསུང་གི་བདུད་རྩི་ནི། །སྔ་དྲོ་སྨོན་ལམ་རྒྱ་མཚོའི་འོད་ཕྲེང་སྤེལ། །སྟག་ལུང་ནང་སོའི་ལོངས་སྤྱོད་གང་ཡོད་ཀྱི། །སྙིང་པོ་རྣམས་ནི་རྗེ་འདིའི་ཕྱག་ཏུ་ཕུལ། །ཕྱི་དྲོ་ཐེག་མཆོག་བདུད་རྩིའི་བསིལ་ཟེར་གྱིས། །ཉིས་སྟོང་བརྒྱད་བརྒྱའི་ཡིད་ཀྱི་ཚ་གདུང་ནི། །ཉེར་ཞི་དད་པའི་ཀུ་མུད་གསར་དུ་འཛུམ། །ས་སྟེང་འདི་ན་རྒྱལ་བའི་དབང་པོ་ནི། །འདི་ལས་གཞན་ཞིག་འཚོལ་ཡང་བླུན་པོར་ཟད། །བདག་ཅག་རྣམས་ནི་སྐལ་བ་བཟང་ངོ་ཞེས། །དད་གུས་གདུང་བས་རྔ་ཆེན་སྒྲ་བརྒྱ་པ། །ཉིན་མཚན་གཡེལ་བ་མེད་པར་རྡུང་བཞིན་དུ། །སྒྲུབ་པ་དང་ནི་ལུས་ངག་ཟང་ཟིང་གིས། །མཉེས་པ་རྣམ་པ་གསུམ་གྱིས་མཉེས་པར་བྱས། །དེ་ནས་འདུས་པ་རྒྱ་མཚོའི་ཚོགས་རྣམས་ལ། །འགྱེད་ཆེན་གསུང་གི་བདུད་རྩིས་བརྒྱན་པར་མཛད། །ཉིན་རེ་བཞིན་དུ་མཆོད་ཁང་དམར་པོ་རུ། །རིན་ཆེན་ཁྲི་ལ་རྒྱལ་དང་རྒྱལ་བའི་སྲས། །ཕན་ཚུན་ཆོས་དང་འཇིག་རྟེན་དུ་མ་ཡིས། །ཐུགས་ཡིད་གཅིག་ཏུ་འདྲེས་པའི་ཞལ་འཕྲོས་བགྲོས། །དེ་ནས་སླར་ཡང་འབྲི་གུང་མཐིལ་དུ་ཕེབས། །རྒྱལ་བའི་གསུང་རབ་ཟབ་མོའི་ཆར་སྤྲིན་གྱིས། །སྐལ་ལྡན་གདུལ་བྱའི་ལོ་ཏོག་སྨིན་པར་མཛད། །དྲག་པོ་ཞེས་བྱ་ལྕགས་ཕོ་སྤྲེལ་གྱི་ལོ། །སྐྱིད་ཤོད་ལུང་པར་དལ་ཡམས་ཆེན་པོ་བྱུང༌། །སྐྱེ་བོ་མང་པོ་མཐར་བྱེད་ལྟོ་བར་སོང༌། །ཤ་ཁྲག་གསར་པའི་དུས་སྟོན་བཟང་པོ་གང༌། །དོན་གཉེར་འབྱུང་པོའི་མངའ་ཐང་རྒྱས་པར་གྱུར། །དཔྱིད་དུས་ཁུ་བྱུག་དགའ་བར་བྱེད་པའི་དུས། །ས་ལ་ཆར་གྱི་རྒྱུན་ཡང་མེད་པར་གྱུར། །རྩ་དང་ལོ་མ་ས་བོན་ཐམས་ཅད་ཀྱང༌། །རང་རང་གནས་སུ་གབ་སྟེ་འཁོད་པ་འམ། །མེ་སྦྱིན་བུ་ཡང་ངལ་བའི་འགྲོས་བཞིན་དུ། །ས་གཞི་རི་དང་བཅས་པ་གདུང་བ་བཞིན། །མཚོ་དང་རྫིང་བུ་འབབ་ཆུའི་ཚོགས་རྣམས་ནི། །ས་ཆེན་སྐམ་པས་ཧུབ་ཀྱིས་བཏབ་པ་བཞིན། །ཆུ་ལ་གནས་པའི་སྲོག་ཆགས་ཕལ་ཆེར་ཡང༌། །ཚེ་ཟད་པ་དང་ཕན་ཚུན་འགྲན་པ་བཞིན། །སྤྲིན་གྱི་རྒྱུན་དང་བྲལ་བའི་ནམ་མཁའ་ནི། །སྐྱེ་བོའི་སྙིང་ལ་སྡིག་འབྲས་སྟེར་བ་བཞིན། །དེ་ཚེ་ས་སྐྱོང་དོན་ཡོད་རྡོ་རྗེ་ནི། །རྒྱལ་སྲིད་ནམ་མཁའི་བུ་མོ་ལོངས་སྤྱོད་ཅིང༌། །གྲགས་པའི་བ་དན་མཛེས་པའི་ལྕེ་གཡོ་ཞིང༌། །འགྲན་པའི་རྒྱལ་ཕྲན་ཕལ་ཆེར་ཟིལ་གྱིས་མནན། །འཁོར་དབུས་བདེ་བའི་ལོངས་སྤྱོད་མྱོང་བཞིན་དུ། །རྒྱལ་སྲིད་སྙིང་པོ་རྣམ་པར་སྤེལ་བ་དང༌། །མངའ་འབངས་སྐྱེ་དགུ་རྣམས་ནི་སྐྱོབ་པ་དང༌། །འཇིག་རྟེན་ཕྱི་མའི་དགེ་ལེགས་སྤེལ་བ་ནི། །སྤྲོ་བའི་སྙེ་མ་གསར་དུ་འཁྲུངས་པའི་ཚེ། །དགེ་བའི་བཤེས་ཀྱི་གླེང་མོ་ལངས་པ་ལས། །ཆོས་ཀྱི་རྒྱལ་པོའི་སྙན་གྲགས་འབྲུག་གི་སྒྲ། །ས་སྐྱོང་དེ་ཡི་སྙན་དུ་ལྷུང་བར་གྱུར། །ཆར་འདོད་བྱེའུའི་རྣ་བར་འབྲུག་སྒྲ་བཞིན། །དགའ་བདེའི་དཔལ་གྱིས་ལུས་ཀྱི་མཚོ་ཆེན་གང༌། །དད་པའི་ཤུགས་ཀྱིས་ཡིད་ཀྱི་ཀླུ་དབང་སྐུལ། །སྤྲུལ་པའི་སྐྱེས་མཆོག་དེ་དང་མཇལ་ན་ནི། །བདག་ཀྱང་སྐྱོ་བའི་རྫོང་ལས་ཐར་རོ་ཞེས། །དཔའ་བོ་དེ་ནི་དེ་ལྟར་སེམས་ཤིང་འཁོད། །མྱུར་བ་མྱུར་བར་རྗེ་འདི་སྤྱན་འདྲེན་ཞུས། །སྐལ་ལྡན་འཁོར་གྱི་ཚོགས་དང་ལྷན་ཅིག་ཏུ། །འགྲོ་བའི་མགོན་པོ་འདི་ཉིད་སྐྱིད་ཤོད་དུ། །སྐྱེ་དགུའི་མགོན་དུ་ཤུལ་ལམ་བདེ་བར་ཕེབས། །བྲག་དཀར་རྫོང་དུ་རྫོང་དཔོན་སྲི་གཅོད་པས། །གདན་འདྲེན་ཞུས་ཤིང་སྤྱི་བོས་བཀུར་བའི་སྟེང༌། །དེ་བཞིན་གཤེགས་པ་དཀོན་མཆོག་ཡན་ལག་ནི། །ཞྭ་དམར་ཅོད་པན་འཛིན་པ་བཞི་པ་གང༌། །ཆོས་ཀྱི་གྲགས་པ་ཡེ་ཤེས་དཔལ་བཟང་པོ། །གདན་ས་མཐིལ་གྱི་སྤྱན་སྔའི་ཁུར་བཟུང་ནས། །ཉིད་དང་མཇལ་འཕྲད་མཛད་ཕྱིར་འཕྲུལ་སྣང་དུ། །བཞུགས་པ་དེ་དང་ས་སྐྱོང་ཡོན་མཆོད་ཀྱིས། །ཐབ་འཛིན་ཇ་འདྲེན་བཀུར་སྟིའི་ཁྲི་ལ་བླངས། །དེ་གའི་ཉིན་མོ་འབྲོམ་སྨད་གླང་རར་ཕེབས། །དེ་ཚེ་ས་སྐྱོང་ཆེན་པོས་ཐོག་དྲངས་ནས། །སྐྱི་ཤོད་ལུང་པའི་མི་རྣམས་མགྲིན་གཅིག་ཏུ། །མགོན་པོ་འདི་ལ་གསོལ་བ་བཏབ་པ་ནི། །ཀྱེ་མ་གསོན་དང་རྗེ་བཙུན་འབྲི་གུང་པ། །སྙིགས་དུས་སྐྱེ་བོ་སྐལ་བ་དམན་པའི་མཐུས། །ཆོས་པ་རྣམས་ཀྱང་ཕལ་ཆེར་རྣམ་གཡེང་སྤྱོད། །དཀར་ཕྱོགས་ལྷ་རྣམས་བག་མེད་དབང་དུ་སོང༌། །ནག་ཕྱོགས་འབྱུང་པོ་རྣམས་ཀྱི་མངའ་ཐང་རྒྱས། །སྐྱེ་བོ་ཕལ་ཆེར་ནད་དང་མུ་གེས་ཉེན། །མགོན་མེད་འདི་རྣམས་མགོན་དང་བཅས་པར་མཛོད། །ཁྱོད་ཀྱི་མཐུ་རྩལ་སྟོན་པའི་དུས་ལ་བབ། །འདི་འདྲའི་དུས་ན་ཁྱོད་འདྲའི་མི་སྐྱོབ་ན། །བཙན་སར་སླེབས་ནས་ཁྱོད་ཀྱི་ཅི་ཞིག་བྱ། །ཞེས་པའི་གསོལ་བ་སྙིང་ནས་བཏབ་པ་ལས། །རྗེ་འདིའི་ཐུགས་རྗེའི་ཚན་ཁ་གཏིང་ནས་གཡོས། །དམ་ཅན་རྒྱ་མཚོའི་ཚོགས་ལ་བསྐུལ་བ་ལས། །སེར་བུའི་ངད་ཀྱང་དུས་ལས་ཡོལ་བར་ལངས། །མཚམས་སྤྲིན་དཀར་པོ་ཕན་ཚུན་རྐྱང་བ་ནི། །ཕྱོགས་ཀྱི་ཐ་གྲུའི་ཚད་དག་གཞལ་བ་བཞིན། །ཆུ་ཁུར་དྲག་པོས་ནོན་པའི་ཆར་སྤྲིན་རྣམས། །སྦྲུལ་ནག་མགོ་མང་ཁྲོས་པའི་གདེང་ཀ་བཞིན། །སྤྲིན་ཆེན་སྟེང་ནས་གློག་གི་ལྕེ་གཡོ་བ། །རང་གི་སྒྱུ་རྩལ་སྟོན་པར་རིངས་པ་བཞིན། །འབྲུག་སྒྲ་སྙན་པའི་སྒྲ་ཆེན་སྒྲོག་པ་ནི། །འཆི་མེད་ཡུལ་ན་རྔ་ཆེན་བརྡུངས་པ་བཞིན། །སྤྲིན་ཆར་དལ་བུས་འཇམ་པར་བབ་ནས་ནི། །ས་གཞིའི་ཁྱོན་དག་བདུད་རྩིས་ཁེངས་པ་བཞིན། །ཟེགས་མའི་ཚོགས་རྣམས་ཕྱོགས་སུ་འཐོར་བ་ནི། །དུང་ཕྲེང་ཐག་པ་བཅད་དེ་གཏོར་བ་འམ། །མུ་ཏིག་དཀར་པོའི་ཆུན་པོ་གཏོར་བ་བཞིན། །འབབ་ཆུ་མཚོ་དང་རྫིང་བུ་ཐམས་ཅད་ཀྱང༌། །རང་རང་དཔལ་དང་ལྡན་ཞིང་གཡོ་བར་གྱུར། །ལྦུ་བའི་ཚོགས་རྣམས་ཕན་ཚུན་འགྲན་པ་བཞིན། །ཆུ་ལ་གནས་པའི་སྲོག་ཆགས་ཐམས་ཅད་ཀྱང༌། །ཡིད་ལ་དགའ་བའི་དཔལ་གྱིས་ཁྱབ་པར་གྱུར། །རྩྭ་དང་ལོ་མ་མྱུ་གུ་ཐམས་ཅད་ཀྱང༌། །རང་རང་གནས་ནས་ཅིག་ཅར་ལངས་པ་བཞིན། །ས་ཆེན་འདི་ཡང་ཨིནྡྲ་རྙིལ་གྱི་གོས། །གསར་པ་བགོས་ཤིང་ལྷབ་ལྷུབ་རྣམ་པར་སྔོ། །དེ་གའི་མོད་ལ་ནད་རྣམས་ཀུན་ཀྱང་ཞི། །འབྱུང་པོ་རྣམས་ཀྱི་མངའ་ཐང་བྲི་བར་གྱུར། །སྐྱེ་བོ་རྣམས་ནི་དད་པའི་མཚོ་ཆེན་རྡོལ། །ས་སྐྱོང་ཆེན་པོ་དེ་ཡང་ལྷག་པར་དད། །འཁོར་དང་བཅས་ཏེ་ཆོས་རྗེའི་བསུ་བ་ལ། །དབང་པོའི་མདུན་ན་ཉེ་དབང་སུམ་ཅུ་བཞིན། །ཆས་བཟང་དཔལ་དང་ལྡན་པའི་འཁོར་བཅས་རྣམས། །འགྱིང་དང་བཅས་པའི་རྟ་མཆོག་དུ་མའི་སྟེང༌། །རྣམ་མང་མཆོད་པའི་བྱེ་བྲག་དཔག་མེད་ཐོགས། །ས་སྐྱོང་དེ་ནི་རང་གིས་སྤོས་ཕོར་ཐོགས། །དད་ཅིང་གུས་པའི་བཞིན་གྱི་པད་ཚལ་ལ། །འཛུམ་གྱི་ཕྲེང་བའི་འོད་ཟེར་འཁྲིགས་བཞིན་དུ། །ཕྱག་འཚལ་སྒང་ནས་ཕྱག་དང་མཆོད་པ་ཕུལ། །དགེ་འདུན་རྣམས་ཀྱི་སེར་ཕྲེང་བཀོད་པ་ནི། །པདྨའི་མངལ་ནས་ཐོན་པ་ཇི་བཞིན་ནོ། །དེ་གའི་ཉིན་པར་སྨོན་གྲོང་སྐྱེད་ཚལ་དུ། །ཡོན་མཆོད་འཁོར་བཅས་དགྱེས་པའི་དགའ་སྟོན་འབར། །སྨོན་གྲོང་གཞིས་ཁར་སྟན་ཕབ་བཞུགས་གནས་མཛད། །ནངས་པར་འཕྲུལ་སྣང་གཙུག་ལག་ཁང་ཆེན་དང༌། །སྨོན་གྲོང་གཞིས་ཁའི་བར་ནི་བསུ་བས་ཆོད། །གདུགས་དང་རྒྱལ་མཚན་བ་དན་འཕན་ལ་སོགས། །དར་ཆ་རྣམས་ཀྱི་ནམ་མཁའི་ཁྱོན་གང་ཞིང༌། །ཕན་ཚུན་དར་ལྕེ་རླུང་གིས་གཡབ་པ་ནི། །སྤྲིན་གྱི་ལག་པ་གློག་གིས་སྦྲེལ་བ་བཞིན། །རོལ་མོའི་ཚོགས་རྣམས་ཕན་ཚུན་བསྡོས་པ་ནི།་་་་་སྡུར་བ་དང་འགྲན་པའི་དོན།

ནམ་མཁའི་ལྟོ་བ་རལ་ཞིང་གྲུམ་པ་བཞིན། །སྤོས་ཀྱི་དུད་པའི་ཚོགས་ནི་སྤྲིན་ཕུང་བཞིན། །དྲི་ངད་ཞིམ་པ་ཙན་དན་སྦྲུལ་སྙིང་བཞིན། །ལུས་བཟང་མཛེས་པར་ཆས་པའི་ན་ཆུང་རྣམས། །གླུ་གར་སྒྱུར་ཞིང་བཞིན་གྱི་མདངས་ཕྱུང་སྟེ། །མིག་གཉིས་ཟིམ་ཟིམ་ཟུར་མིག་ཡང་ཡང་དུ། །རྗེ་འདིའི་ཞལ་ལ་སེམས་ཀྱང་གཡེངས་པར་གྱུར། །ཚོང་ཟོང་དུ་མས་གང་བའི་ཚོང་འདུས་ནི། །མཆོད་པའི་སྤྲིན་ཕུང་ཆེད་དུ་བཤམས་པ་བཞིན། །ཆོས་ཀྱི་གྲགས་པ་ཡེ་ཤེས་དཔལ་བཟང་པོས། །འཕྲུལ་སྣང་ཐེམ་པའི་བར་དུ་བསུ་བ་མཛད། །ཡན་ལག་མཆོག་གི་རྩེ་མོ་མཉམ་པོར་བཏུད། །སེང་གེའི་ཁྲི་ཆེན་མཉམ་པར་བཀོད་པའི་སྟེང༌། །རྒྱལ་བའི་དབང་པོ་གཉིས་ཀྱི་མཉམ་པོར་བཞུགས། །རྒྱལ་བ་འབྲི་གུང་པ་ནི་གཡས་གྲལ་མཛད། །རྒྱལ་བ་ཆོས་ཀྱི་གྲགས་པས་གཡོན་གྲལ་མཛད། །འཁོར་རྣམས་ཀུན་ཀྱང་ཕན་ཚུན་དེ་བཞིན་གྱུར། །ས་སྐྱོང་དོན་ཡོད་རྡོ་རྗེས་ཐོག་དྲངས་ནས། །དབུས་གཙང་བཙད་པོ་ཐམས་ཅད་ཡར་འགྱུར་བཞུགས། །ལེགས་བཅས་དཔལ་འབྱོར་དགའ་སྟོན་བཟང་པོ་ནི། །རྣམ་ཐོས་བུ་ཡི་ལོངས་སྤྱོད་ཇི་བཞིན་ནོ། །དེ་གའི་མོད་ལ་རྒྱལ་བ་སྤྲུལ་པའི་སྐུ། །ཤཱཀྱ་མུ་ནེའི་དྲུང་དུ་མཇལ་བའི་ཚེ། །ཇོ་བོའི་སྐུ་ལས་འོད་ཟེར་ཁ་དོག་ལྔ། །བྱུང་ཞིང་རྗེ་ཡི་ཐུགས་ཀར་ཐིམ་པ་སོགས། །ངོ་མཚར་ལྟས་བཟང་དུ་མ་སྟོན་པར་མཛད། །ཇོ་ཤཱཀ་མཆེད་གཉིས་ལ་སོགས་འཕྲུལ་སྣང་གི། །ངོ་མཚར་ཆེ་བའི་སྐུ་གཟུགས་ཐམས་ཅད་ལ། །འཛམ་བུ་ཆུ་བོའི་གསེར་གྱི་ལྡེ་གུས་བྱུག །མཐོན་མཐིང་བཅད་ཀྱིས་སྤྱན་རྣམས་ལེགས་པར་ཕྱེ། །ཤིང་རྟའི་འཕང་ལོ་ལྟ་བུའི་དཀར་མེའི་ཚོགས། །ཀོང་བུ་ཀུན་ཏུ་བར་མཚམས་མེད་པར་བལྟམས། །ན་བཟའི་ཚོགས་དང་སྙན་དར་ཕུལ་བ་ནི། །རེ་རེའི་མིང་ནས་སྨོས་པ་གང་གིས་ནུས། །གཙང་ཁང་ཀུན་ཏུ་དྲི་བཟང་ལྡེ་གུས་བྱུགས། །དེ་ཚེ་གསེར་གཉེར་ཕལ་ཆེར་བདག་གིས་བྱས། །སྨན་ཐང་སྤྲུལ་སྐུའི་ལག་པས་འདུ་བྱེད་བསྒྱུར། །དེ་ཚེ་སྨན་ཐང་སྤྲུལ་སྐུས་འདི་སྐད་དུ།

།འདི་འདྲའི་གསེར་ལ་སྨེ་ཞིང་མདངས་བཟང་བ། །སྔོན་ཆད་བདག་གིས་ཐོས་སམ་མཐོང་བ་མེད། །རྗེ་བཙུན་འདི་ཡི་གྲུབ་རྟགས་ཨེ་མ་མཚར། །ཟེར་ཞིང་གདུང་བའི་དབྱངས་ཀྱིས་གསོལ་བ་འདེབས། །མིག་གཉིས་མཆི་མས་གང་ཞིང་དམ་ཆོས་ཞུས། །དེ་ནས་ས་སྐྱོང་དོན་ཡོད་རྡོ་རྗེ་ནི། །འཁོར་དང་བཅས་པས་ཆོས་མང་གསན་ནས་ནི། །རྗེ་འདིའི་ཞབས་པད་སྤྱི་བོར་བླངས་པའི་ཚེ། །དཔའ་བོ་དང་ནི་རྣལ་འབྱོར་མ་འཁོར་ལོ། །ངོ་མཚར་ཤིས་པའི་ཕྲེང་བ་སྤེལ་སླད་དུ། །མཁའ་ལ་མེ་ཏོག་ཆར་ཆེན་འབེབས་པར་བྱེད། །ལྷ་རྣམས་ཀུན་གྱིས་མཆོད་པའི་མེ་ཏོག་ཐོགས། །ནམ་མཁའི་ལྟོ་བ་གང་བའི་མེ་ཏོག་ནི། །ཁ་ཅིག་ཉི་མའི་འོད་ཟེར་གཡོ་བ་བཞིན། །ས་སྟེང་ཁ་ཅིག་ཏུ་ནི་ཕང་ཕུང་ཆགས། །ལ་ལ་ནམ་མཁའི་དཀྱིལ་ནས་ལྡིང་ཞིང་བབ། །གཞན་དག་འབབ་ཅིང་འབབ་ཅིང་སླར་ཡང་ལྡིང༌། །འཇའ་ཚོན་བླ་བྲེ་ཉི་མས་བཟུང་བ་ལ། །ཁ་ཅིག་སྲད་བུར་སྦྲེངས་ཏེ་བཏགས་པ་བཞིན། །ལ་ལ་འོད་ཀྱི་ཕྲེང་བ་སྤེལ་ལེགས་པ། །མགུལ་རྒྱན་འདོད་པ་རྣམས་ལ་ངོམ་པ་བཞིན། །ཕྱོགས་ཕྱོགས་ཕལ་ཆེར་འོད་ཀྱི་ཡོལ་བས་བྲེས། །དཔའ་བོ་དང་ནི་རྣལ་འབྱོར་མ་འཁོར་ལོ། །ལྷ་དང་གནོད་སྦྱིན་དྲི་ཟའི་ཚོགས་རྣམས་ཀྱིས། །རྗེ་འདིའི་ཆེ་འདོན་ཅུང་ཟད་ཕུལ་བ་ལ། །སྐྱེ་བོ་རྣམས་ནི་ཡ་མཚན་མིག་བསྒྲད་དེ། །ལྟས་བཟང་ལྟ་བས་ཆོག་པའི་འདུ་ཤེས་བསལ། །དད་པའི་ཚན་ཁ་གཡོས་པས་རྒྱལ་བ་བཞིན། །བཀྲེས་སྐོམ་ངལ་བའི་འདུ་ཤེས་བརྗེད་པར་གྱུར། །ཉིན་མཚན་ཡེངས་མེད་གསོལ་བ་འདེབས་པར་གྱུར། །ས་སྐྱོང་དེ་ཡང་དེ་ལས་ལྷག་པར་དད། །ཉིན་རེ་བཞིན་ཡང་ཇོ་བོའི་དྲུང་དུ་ནི། །སྨོན་ལམ་རྒྱ་མཚོ་རྣམ་པར་སྤེལ་བ་དང༌། །སེམས་ཅན་རྣམས་ནི་སྨིན་པར་མཛད་པའི་ཕྱིར། །ཐེག་ཅན་ཆོས་ཀྱི་འཁོར་ལོ་བསྐོར་བར་མཛད། །དེ་ལྟར་རྒྱལ་བ་ཀུན་དགའི་མཚན་ཅན་ནི། །རྒྱལ་བ་རྒྱ་མཚོའི་རྒྱལ་ཚབ་ཉིད་དུ་གྱུར། །ཆོས་མཛོད་རྒྱ་མཚོའི་ལྡེ་མིག་ཕྱག་ཏུ་ཕྱིན། །གཟུངས་སྒོ་རྒྱ་མཚོའི་དོན་ལ་དབང་ན་ཡང༌། །ད་དུང་ཆོག་པའི་འདུ་ཤེས་བསལ་ནས་ནི། །དེ་བཞིན་གཤེགས་པ་དཀོན་མཆོག་ཡན་ལག་གི། །རྣམ་འཕྲུལ་ཆོས་ཀྱི་གྲགས་པ་དེ་ཡི་དྲུང༌། །གསན་པ་མཛད་པའི་ཚུལ་མང་བསྟན་པ་ནི། །འཁོར་ལོ་བདེ་མཆོག་གདན་བཞི་ཡབ་ཡུམ་དང༌། །དྲྭ་བ་རིགས་བསྡུས་མ་ཧཱ་མ་ཡཱ་དང༌། །འཇམ་དཔལ་གསང་ལྡན་ལ་སོགས་དབང་མང་གསན། །ནམ་མཁའ་མཉམ་དང་སྙིང་པོ་སྐོར་དྲུག་སོགས། །རྒྱུད་དང་རྒྱ་གཞུང་མང་པོ་གསན་པར་མཛད། །ཡོན་མཆོད་རྣམས་ནི་ཐུགས་ཡིད་གཅིག་ཏུ་འདྲེས། །ཉི་མ་རེ་རེ་བཞིན་ཡང་ས་སྐྱོང་དེས། །རྒྱལ་བའི་དབང་པོ་གཉིས་ནི་འཛོམ་པའི་སྟེང༌། །ལྷ་དང་མི་ཡི་མཆོད་པའི་བྱེ་བྲག་ནི། །རྒྱུད་སྡེ་རྣམས་དང་མཐུན་པའི་གར་མང་དང༌། །རྔ་འཆམ་ཕུར་འཆམ་ལ་སོགས་འཆམ་མང་དང༌། །ཁྱེའུ་དང་ནི་ན་ཆུང་བཟང་མོ་རྣམས། །སྙན་པའི་གླུ་དང་མཛེས་པའི་གར་བསྒྱུར་ཞིང༌། །ལོ་མའི་བཅུད་དང་དུས་རུང་ཟས་ལ་སོགས། །མཆོད་པའི་ཚོགས་ནི་བསམ་པའི་ཡུལ་ལས་འདས། །དེ་ནས་སླར་ཡང་རྒྱལ་པོའི་ཕོ་བྲང་མཆོག

།པོ་ཏཱ་ལ་ཞེས་བྱ་བར་གདན་འདྲེན་ཞུས། །ལྷ་དང་མི་ཡི་ཟས་སྣའི་ཁྱད་པར་ནི། །བརྒྱ་ཕྲག་ལྷག་པའི་གྲངས་ནི་བསྙེན་བཀུར་དང༌། །འབུལ་བའི་ཁྱད་པར་ཕྱག་དུ་བཏང་བ་ནི། །རྟེན་གསུམ་ལ་སོགས་སྐུ་གཟུགས་དུ་མ་དང༌། །གསེར་སྤྱད་དངུལ་སྤྱད་གན་དཀར་ལ་སོགས་པ། །གསོལ་སྤྱད་ཆ་ཚང་ཟུང་དུ་འབྲེལ་བ་དང༌། །གོས་འབོལ་ལ་སོགས་གཟིམ་ཆས་ཆ་ཚང་དང༌། །བེར་ཐུལ་ལ་སོགས་ན་བཟའི་ཚོགས་རྣམས་དང༌། །གསེར་དངུལ་ལ་སོགས་རིན་ཆེན་རྣམ་མང་དང༌། །གཞན་ཡང་སྤོས་དོས་སྣམ་བུའི་དོས་ལ་སོགས། །མདོར་ན་འབུལ་བའི་ཚོགས་རྣམས་བཀོད་པ་ནི། །ཚངས་པའི་དཔལ་ཡང་ཟིལ་གྱིས་གནོན་པ་བཞིན། །རེ་རེའི་མིང་ནས་བརྗོད་པར་མི་ནུས་སོ། །མཁན་སློབ་ཆོས་གསུམ་ཉེ་གནས་ཆེན་པོ་དང༌། །གསོལ་གཟིམས་འགྲོན་གསུམ་ལ་སོགས་ཆེ་དགུ་དང༌། །ལས་འགྲོན་ལ་སོགས་སྣེ་མོའི་མི་རྣམས་དང༌། །མདོར་ན་རྟ་རྫི་མཛོ་རྫི་ཡན་ཆད་དུ། །རང་རང་ཡིད་ཀྱི་ཤིང་རྟ་གང་བར་མཛད། །ཕོ་བྲང་རྟེན་གསུམ་ས་སྐྱོང་འཁོར་བཅས་ལ། །རྒྱལ་བ་འདིས་ནི་ཤིས་བརྗོད་མེ་ཏོག་འཐོར། །དེ་ཚེ་ལྷ་རྣམས་ཀུན་གྱི་ནམ་མཁའ་ལ། །མེ་ཏོག་རྣམས་ནི་ཁང་བུ་བརྩེགས་པ་བཞིན། །ཁ་ཅིག་མཁའ་ལ་སྤྲིན་དཀར་ལྡིང་བ་བཞིན། །དེ་ལྟར་མེ་ཏོག་དང་ནི་འཇའ་འོད་རྣམས། །དད་པའི་བ་དན་བསྐུལ་བའི་ཟེར་བུ་བཞིན། །དབུས་གཙང་རུ་བཞིའི་ཡོངས་འཛིན་ཕལ་ཆེར་དང༌། །བཙད་པོ་རྣམས་དང་འགྲོ་མཆོག་ཐམས་ཅད་ཀྱང༌། །དད་པའི་བ་དན་དཀར་པོ་གཡོས་བཞིན་དུ། །རྗེ་འདིའི་ཞབས་རྡུལ་སྤྱི་བོར་བླངས་ནས་ཀྱང༌། །ཐམས་ཅད་ཐར་པའི་ནོར་བུ་རྙེད་པར་གྱུར། །དེ་ནས་སླར་ཡང་འཕྲུལ་སྣང་འཁྱམས་ར་རུ། །རིན་ཆེན་ཁྲི་དང་གྲལ་བཀོད་སྔར་བཞིན་བཤམས། །ཕན་ཚུན་མངོན་པར་འཛོམས་ཤིང་འཁོད་པའི་སྟེང༌། །རྒྱལ་དབང་ཆོས་གྲགས་རང་གི་ཁྲི་ལས་བཞེངས། །ཞབས་ཀྱི་འཁོར་ལོ་འཛིན་མའི་ངོས་ལ་བཀོད། །དཔལ་གྱི་བེའུས་མཚན་པའི་སུག་པ་ཟུང༌། །མཁའ་ལ་བརྐྱང་བའི་སོར་མོའི་འདབ་ཕྲེང་ནི། །བདུད་རྩིའི་བཅུད་ཀྱི་བཀང་བའི་གན་དཀར་ཐོགས། །རྒྱལ་བའི་དབང་པོ་ཀུན་དགའི་ཕྱག་ཏུ་སྟོབ། །རྒྱལ་དབང་དེས་ཀྱང་རང་གི་ཁྲི་ལ་འཕག

།ཕྱག་གི་པདྨའི་འདབ་མ་འོད་འབར་བའི། །མཁའ་ལ་འཁྱུག་ཅིང་བཅུད་ལེན་དེ་བླངས་ནས། །ནམ་མཁའི་ངོས་ནི་ཀུན་ཏུ་མཛེས་པར་བྱས། །དེ་ནས་སྐུ་གསུང་ཐུགས་ཀྱི་རྟེན་མཆོག་སོགས། །ལྷ་དང་མི་ཡི་རིན་ཆེན་དུ་མ་དང༌། །རིན་ཆེན་གསེར་གྱིས་བརྒྱན་པའི་གོས་ལ་སོགས། །ཕལ་ཆེར་རྒྱལ་བའི་ཕྱག་གིས་ཕྱག་ཏུ་སྟོབ། །གཞན་ཡང་བརྒྱ་འབུལ་སྟོང་འབུལ་བཀོད་པ་ནི། །ས་སྟེང་འདི་ན་འདི་ལ་འགྲན་མེད་ཅེས། །སྐྱེ་བོ་རྣམས་ནི་གླེང་བའི་གཞིར་གྱུར་ཏོ། །དྲུང་འཁོར་རྣམས་ལའང་ཇི་ལྟར་འོས་འོས་སུ། །རང་རང་ཡིད་ཀྱི་པད་ཚལ་འཛུམ་པར་གྱུར། །དེ་ནས་དམ་པ་གཉིས་ནི་གཅིག་ལ་གཅིག །ཐུགས་ཀྱི་ཆུ་མཚོ་གཅིག་ཏུ་འདྲེས་གྱུར་ཀྱང༌། །གདུལ་བྱའི་དབང་གིས་སྐུ་ལུས་གཉིས་སུ་མཛད། །ཞལ་གྱི་ཟླ་བའི་དཀྱིལ་འཁོར་འཛུམ་བཞིན་ཏུ། །ཕྱག་གཉིས་པདྨའི་འདབ་མས་གཅིག་ལ་གཅིག །ཡང་ཡང་འཇུ་ཞིང་བསླབ་བྱ་མང་དུ་མཛད། །སྤྱན་གཉིས་མི་འཛུམ་ཕན་ཚུན་གཟིགས་བཞིན་དུ། །སྨོན་ལམ་རྒྱ་མཚོའི་ཕྲེང་བ་ཡང་ཡང་སྤེལ། །ཐུགས་ནི་ནོར་གྱི་མཆོག་དག་ལུས་པ་བཞིན། །གཅིག་ལ་གཅིག་ནི་ཕན་ཚུན་འཕྲེང་བཞིན་དུ། །རང་རང་གདུལ་བྱའི་ཞིང་དུ་ཁ་ལོ་བསྒྱུར། །ས་སྐྱོང་ཆེན་པོ་འཁོར་དང་བཅས་རྣམས་ཀྱིས། །ཕྱག་འཚལ་སྒང་གི་བར་དུ་སྐྱེལ་ཐུང་མཛད། །ཡར་ལམ་ཆུ་བོའི་རི་ལ་ཕྱག་ནས་མཛད། །ཆུ་བོ་དེ་ལ་གནས་པའི་ཀླུ་དབང་རྣམས། །དད་པའི་དབང་གིས་ཆུ་བོའི་གནོད་པ་ནི། །ལོ་གྲངས་དུ་མའི་བར་དུ་ཞི་བར་བྱས། །དཔོན་སློབ་གཉིས་ཀྱང་དགོངས་པ་གཅིག་ཏུ་འདྲེས། །ས་ཆེན་འདི་ཡང་ཆོས་བཞིན་སྐྱོང་བ་དང༌། །ཁྱད་པར་འབྲི་གུང་སྡེ་སྲིད་རིན་ཆེན་གྱི། །ཞབས་འདེགས་གང་དགོས་བདག་ལ་བབས་སོ་ཞེས། །ཡང་ཡང་ཞུས་ཤིང་ཕྱག་འཚལ་ཞབས་ལ་གཏུགས། །དད་པའི་རྟེན་དུ་ཐུགས་དམ་ཕྲེང་བ་གནང༌། །ས་སྐྱོང་ཆེ་ལ་ཤིས་པའི་ཕྲེང་བ་བསྒྲགས། །དེ་ནས་རྒྱལ་དབང་འབྲི་གུང་རིན་ཆེན་ནི། །སྐྱིད་ཤོད་པད་མཚོ་ཡིད་དུ་འོང་བ་ལས། །དག་པའི་མཁའ་ལ་ཚོགས་གཉིས་འདབ་བཟང་བརྐྱང༌། །བསླབ་གསུམ་རྣམ་པར་དག་པས་མདོག་སྡུག་ཅིང༌། །ཚངས་དབྱངས་སྙན་པའི་མདངས་ཀྱིས་འཁོར་རྣམས་སྦྲན། །རིམ་གཉིས་བྱ་ལམ་ཡངས་པའི་ངོགས་བཟང་ལ། །འདབ་ལྡན་རྒྱལ་པོ་དེས་ནི་དྲངས་པ་བཞིན། །འཁོར་དང་བཅས་ཏེ་འབྲི་གུང་གླིང་མཆོག་གི། །ཡིད་བཞིན་རྒྱ་མཚོའི་ངོགས་ལ་བདེ་བར་ཕེབས། །བླ་མའི་གདན་ས་ཐོག་ཁ་གསེར་ཁང་དང༌། །མཚེའུ་ཁ་བདེ་ལྡན་གཙུག་ལག་ཁང་ཆེན་དུ། །སྙིང་པོའི་རྣལ་འབྱོར་ཟབ་མོ་ལྷུར་བླངས་སོ། །དེའི་འོག་ཏུ་བྱང་ཕྱོགས་སུ་སྒོམ་ཁྱུང་སོགས་སྐྱེ་བོ་མང་པོ་ཕན་ཚུན་གཅིག་ལ་གཅིག་རྣམ་པར་འཚེ་ཞིང༌།

ཁ་དག་པར་བྱེད་པ་ལ། བྱམས་པ་ཆེན་པོའི་ཏིང་ངེ་འཛིན་གྱིས་ཟིལ་འོག་ཏུ་བཅུག་ཅིང༌། འཁྲུག་པ་རྣམས་བསྡུམས་པས་ཐམས་ཅད་ཕན་ཚུན་རྣམ་པར་འཚེ་བ་དང་བྲལ་ཞིང་ནང་མི་ལྟར་གཅིག་ལ་གཅིག་བྱམས་པར་གྱུར་ཏོ། །དེ་ལྟར་རྗེ་བཙུན་དམ་པ་འདི་ཐུགས་རྗེ་དང་མཁྱེན་རབ་ཀྱི་མངའ་བདག་ཡིན་པས་གསུང་རབ་རྒྱ་མཚོའི་དོན་ལ་མི་འཇིགས་པའི་སྤོབས་པ་ཕུན་སུམ་ཚོགས་བརྙེས་ཏེ། མཐའ་དྲུག་ཚུལ་བཞིའི་སྒོ་ནས་རྒྱུད་སྡེ་དང་རྒོལ་ལན་མཚམས་སྦྱར་གྱི་སྒོ་ནས་མདོ་སྡེ་ལག་ལེན་རྟེན་འབྲེལ་དང་བཅས་པའི་མན་ངག་རིན་པོ་ཆེའི་ཕྲེང་བ་སྡེབ་ལེགས་ཤིང་སྙན་པའི་གསུང་གི་སྲད་བུ་དྲི་མ་མེད་པ་ལ་སྤེལ་ནས་བཤད་པའི་སྙིང་པོ་སྒྲུབ་པས་ལེན་པའི་ཕྱིར། གངས་དཀར་གྱི་རྒྱལ་པོ་ཏི་སེ་ལ་སོགས་པ་གནས་གསུམ་རི་བོའི་ཁྲོད་དུ་སྒྲུབ་སྡེ་འཛུགས་པར་མཛད་པ་ནི། རང་རང་གི་རྡོར་འཛིན་རི་ཐེམས་དང་བཅས་པ་ལ་སྒྲུབ་རྒྱགས་དང༌། སྒྲུབ་པའི་ཞལ་གྱི་ཁྲི་ལ་བླངས་ནས་རྒྱུན་མ་ཆད་པར་རྫོང་བར་མཛད་དེ། ཁྱད་པར་འབྲི་གུང་བྱང་ཆུབ་ཀྱི་གླིང་དུ། གླིང་ཁ་དར་རྒྱས་རྩེ་ཞེས་བྱ་བར་སྒྲུབ་སྡེ་ཐར་པའི་གྲུ་ཆེན་འདི་ཉིད་འཛུགས་པར་མཛད་ཅིང་བསྡུ་བ་རྣམ་བཞིའི་སྒོ་ནས་དགེ་འདུན་གྱི་ཚོགས་པ་རྣམས་ལེགས་པར་བསྡུས་ཏེ། དེ་དག་གི་ནང་ནས་མཆོག་ཏུ་གྱུར་པ་རྣམས་སྨྲ་བཅད་དང་འདག་སྦྱར་གྱི་དུས་འདའ་བར་མཛད་ཅིང༌། བཤད་སྒྲུབ་ཀྱི་སྒོ་ནས་རྒྱལ་བའི་བསྟན་པ་ལ་བྱ་བ་རླབས་པོ་ཆེ་མཛད་པ་ནི། གཞན་གྱིས་འགྲན་པའི་ཟླ་ཐམས་ཅད་དང་བྲལ་བ་ཡིན་ཏེ། རྗེ་བཙུན་དམ་པ་འདི་ཉིད་འཇིག་རྟེན་གསུམ་གྱི་མགོན་པོའི་ཆོས་ཀྱི་སེང་གེའི་ཁྲི་ལ་ཕེབས་ནས། དབུས་གཙང་གི་སྡེ་འཁྲུག་ཐམས་ཅད་རང་སར་ཞི་ཞིང༌། ཆུ་སྲིན་རྒྱལ་མཚན་ཅན་གྱི་མངའ་ཐང་རྣམས་ཀྱང་བྲི་བ་དང༌། འབྲི་གུང་བྱང་ཆུབ་ཀྱི་གླིང་འདི་ཉིད་ཀྱང༌། ཡིད་བཞིན་གྱི་རྒྱ་མཚོ་བཞིན་དུ་དར་བའི་ནང་དུ་གནས་པའི་གདུལ་བྱའི་ངང་པ་རྣམས་ཀྱི་ཚོགས་གཉིས་ཀྱི་འདབ་གཤོག་དར་ཞིང་རིམ་གཉིས་ཀྱི་ལུས་སྟོབས་རྒྱས་པས།

གསུང་རབ་ཀྱི་མཚོ་ལ་རྩེ་ཞིང་རོལ་ནས་ཐར་པའི་གནས་ཐོབ་པ་ཤ་སྟག་གོ། །གཞན་ཡང་དམ་པ་འདིས་བཀའ་ཆོས་གནང་བའི་སར་དཔའ་བོ་དང་རྣལ་འབྱོར་མའི་ཚོགས་རྣམས་བྱ་རྒོད་ཀྱི་གཟུགས་སུ་བྱས་ནས་ཆོས་ཉན་པ་དང༌། བདེན་པའི་སྟོབས་བརྗོད་པས་ཀླུང་དང་ནགས་ལ་མེ་ཤོར་བ་ཡང་རང་སར་ཞི་ཞིང༌། ཆུ་བོ་རྣམས་ལ་ཡང་བདེན་སྟོབས་བརྗོད་པས་ཇི་ལྟར་བཞེད་པ་བཞིན་དུ་འགྱུར་བ་སོགས་བདེན་པའི་ཚིག་རྣམས་ཀྱང་འགྲུབ་པའི་ཚུལ་བསྟན་ཅིང༌། གཞན་ཡང་རྗེ་འདིའི་སྐུ་ལ་བསྡོ་བ་ལྟར་སྣང་བའི་དགྲ་བོ་རྣམས་བརྩེ་བ་ཆེན་པོའི་སྒོ་ནས་སྐྱོང་བ་ལས། ཐུགས་འཁྲུགས་པའི་རིམ་པ་མི་མངའ་ཡང་ཡེ་ཤེས་ཀྱི་མགོན་པོ་སོགས་བཀའ་སྡོད་རྣམས་ཀྱིས་ཚར་བཅད་པའི་ཚུལ་བསྟན་པ་ནི། སྣེའུ་རྫོང་པ་སྡེ་རིས་དང་བཅས་པས་མི་གདུག་པའི་ཚ་རྔམ་ཆེན་པོ་བསྟན་པ་ལས། དེ་གའི་མོད་ལ་ཐམས་ཅད་བདེ་ལེགས་དང་བྲལ་བར་གྱུར་ཏེ། ཕྱིས་ནི་སྡེ་སྲིད་ཀྱི་ས་ཡང་མ་ཟིན་པ་ནི་ཐམས་ཅད་ལ་མངོན་སུམ་མོ། །གཞན་ཡང་ཀོང་པོ་སོགས་ཀྱི་མི་བསྲུན་པའི་སྐྱེ་བོ་མང་པོས་གནོད་པའི་རྣམ་འགྱུར་དུ་མ་བསྟན་པ་རྣམས། རྗེ་འདིས་བརྩེ་བ་ཆེན་པོས་མ་བཏང་བས་རྣམ་པར་ཤེས་པ་ནི་ཆོས་ཉིད་ཀྱི་གྲོང་ཁྱེར་དུ་སོང་མོད་ཀྱིས། འཇིག་རྟེན་འདིའི་བདེ་ལེགས་ཐམས་ཅད་མེ་ཏོག་གསར་པ་ལ་བ་མོ་དྲག་པོས་ཕོག་པ་བཞིན་དུ་གྱུར་ཏོ། །དེའི་ཕྱིར་དམ་པ་འདིས་ཕྲིན་ལས་རྣམ་པ་བཞི་ལ་དབང་བསྒྱུར་བར་ཤེས་པར་བྱའོ། །གཞན་ཡང་དབུས་གཙང་རུ་བཞིའི་བཙད་པོ་ཐམས་ཅད་དབང་དུ་བསྡུས་ཤིང༌། གསུང་གིས་སྨིན་པར་མཛད་པས་ཕན་ཚུན་འཚེ་བ་དང་བྲལ་ཞིང༌། ས་གཞི་ཆོས་བཞིན་དུ་བསྐྱང་བར་མཛད་པས། རྫོགས་ལྡན་གྱི་དུས་བཞིན་དུ་གྱུར་ཏེ། དམ་པ་འདིའི་བུ་ཆེན་སློབ་མའི་ཚོགས་རྣམས་སོ་སོའི་སྐྱེ་བོས་བགྲང་བར་མི་ནུས་ཤིང༌། དུས་འདིར་འདུས་པ་མདོར་བསྡུས་ཙམ་ཞིག་བརྗོད་ན། མཁས་ཤིང་གྲུབ་པ་བརྙེས་པའི་བཤེས་གཉེན་མཆོག །དྭགས་པོ་པཎ་ཆེན་གསུང་རབ་མང་ཐོས་དང༌། །པཎ་ཆེན་འབུམ་ཕྲག་གསུམ་པ་ལ་སོགས་པ། །གཞུང་ལུགས་རབ་འབྱམས་སྨྲ་བ་བརྒྱ་སྟོང་ཙམ། །གྲུབ་ཆེན་དོན་གྲུབ་རྣམ་རྒྱལ་ཞེས་བྱ་དང༌། །མལ་གྲོ་གྲུབ་ཆེན་བློ་གྲོས་དཔལ་ལྡན་བ། །སྐྱབས་རྗེ་རྟོགས་ལྡན་འཇམ་དཔལ་རྒྱ་མཚོ་དང༌། །གྲུབ་ཆེན་ངག་དབང་གྲགས་པ་ཞེས་བྱ་དང༌། །རྣམ་རྒྱལ་མགོན་པོ་ཞེས་བྱའི་མཁས་གྲུབ་དང༌། །གྲུབ་ཆེན་སངས་རྒྱས་རྒྱལ་མཚན་ཞེས་བྱ་སོགས། །གྲུབ་པ་བརྙེས་པའི་སྐྱེས་བུ་དུ་མ་དང༌། །ཇོ་གདན་མཁན་ཆེན་བློ་གྲོས་བརྟན་པ་དང༌། །མཁན་ཆེན་ལེགས་རིན་པ་དང་ལྷུན་བཀྲིས་པ། །སྒྲུ་སྒང་བླ་མ་ཚུལ་ཁྲིམས་འོད་ཟེར་དང༌། །འབྲི་གུང་སློབ་དཔོན་འཇམ་དབྱངས་རིན་ཆེན་དང༌། །དཔལ་འབྱོར་གྲགས་པ་ཞེས་བྱའི་ཆོས་སྒོ་བ། །བསྟན་འཛིན་ཆེན་པོ་ཅིག་ཅར་རྡོར་འཛིན་དང༌། །སྤོ་བོ་ཆོས་རྗེ་ཀུན་དགའ་རྒྱལ་པོ་སོགས། །གཞན་དུ་ཆེ་བའི་བུ་ཆེན་སློབ་མ་ནི། །ཡི་གེའི་འདུ་བྱེད་སྒྱུར་བར་གང་གིས་ནུས། །ངོ་མཐོང་ཡན་ཆོད་སྒོམ་ཆེན་ཁྲི་ཕྲག་ཙམ། །ཡོན་ཏན་ཁུར་གྱི་ལྕི་བའི་ཆེ་བགྲེས་དང༌། །རྒྱུན་དུ་འདག་སྦྱར་མཛད་པའི་སྒྲུབ་པ་བ། །རི་བོའི་ཁྲོད་དུ་བཞུགས་པའི་རྟོགས་ལྡན་སོགས། །རེ་རེའི་མིང་ནས་བརྗོད་པར་མི་ནུས་སོ། །དཔལ་ལྡན་བླ་མ་དམ་པའི་རྣམ་པར་ཐར་པ་དད་ལྡན་ཐར་པའི་འཇུག་ངོགས་ཞེས་བྱ་བ་ལས་བསྟན་པ་ལ་བྱ་བ་མཛད་པའི་ཚུལ་ཟུར་ཙམ་སྨོས་པའི་ལེའུ་སྟེ་ལྔ་པའོ།།

༈ །།དགུང་ལོ་ཉེར་བརྒྱད་གང་བ་ལ་ཕྱོགས་པའི་བར་གྱི་རྣམ་པར་ཐར་པ་ཅུང་ཟད་ཚུ་རོལ་མཐོང་བའི་ངོར་སྨོས་པ་དེ་ལྟར་ཡིན་ལ། སླད་ནས་ཀྱང་འབྱུང་ཞེས་པའི་དོན་ནི་རྒྱལ་བ་ཐམས་ཅད་ཀྱི་མཁྱེན་བརྩེའི་དཀྱིལ་འཁོར་གཅིག་ཏུ་བསྡུས་ནས། དྭངས་བའི་མཚོ་ལ་ཟླ་བའི་གཟུགས་བརྙན་བཀྲ་བ་ལྟར། གང་ལ་གང་འདུལ་གྱི་གདུལ་བྱའི་བློ་དང་འཚམ་པར། ཕྲིན་ལས་ཀྱི་རྣམ་རོལ་དུ་མ་སྟོན་པའི་མངོན་ཤེས་དང་རྫུ་འཕྲུལ་གྱི་ཕ་མཐར་ནི་བྱོན། གཟུངས་དང་ཏིང་ངེ་འཛིན་དང་ལུགས་གཉིས་ལ་གཞན་གྱི་རྫི་བ་མེད་པའི་སྟོབས་དང་མི་འཇིགས་པའི་སྤོབས་པ་ཕུན་སུམ་ཚོགས་པ་ནི་ཐོབ། ཐོག་མ་མེད་པ་ནས་སྨོན་ལམ་དང་ཐུགས་རྗེའི་ཤུགས་དྲག་པོས་སྤྲུལ་པའི་ཞབས་རིམ་སྒྲུབ་པའི་སྐྱེས་བུ་སྟོབས་དང་ལྡན་ཞིང་གུས་པས་ནི་དགོངས་པ་བསྒྲུབ། འགྲོ་ཀུན་སྲིད་པའི་རྒྱ་མཚོ་ལས་སྒྲོལ་བའི་བཤད་སྒྲུབ་ཀྱི་གྲུ་བོ་ཆེ་ནི་ལེགས་པར་ཚུགས། བསྡུ་བ་བཞིའི་སྒོ་ནས་ཇི་ལྟར་འོས་འོས་སུ་སྐྱེ་དགུ་རྣམས་སྐྱོང་བའི་སྙན་གྲགས་ཀྱི་རོལ་མོས་ཕྱོགས་བཅུར་ཁྱབ་པར་མཛད་དེ་བཞུགས་པ་ལས། ཡུམ་དྲུང་ཉིད་ཀྱང་སྡེ་སྲིད་ཀྱི་ཐུགས་ཁུར་ཕུལ་ནས། ཟབ་མོའི་རྣལ་འབྱོར་ལ་ཐུགས་རྩེ་ཅིག་གཞོལ་བར་བཞེད། ཡང་ཡང་ནན་ཏན་ཆེན་པོའི་ཞུ་བ་ཕུལ་བས། ཐུགས་བསྐྱེད་རྒྱ་ཆེན་པོའི་སྒོ་ནས་ཇི་ལྟར་བཞེད་པའི་དགོས་པའི་དོན་ཐམས་ཅད་ཉིད་ཀྱིས་སྒྲུབ་པར་མཛད་ནས། འབྲི་གུང་པའི་ཁྱད་ནོར་མིང་ཅན་རྣམས་ལས་གཞན་པའི་ལོངས་སྤྱོད་དང༌། ལུང་ཆེན་གསུམ་གཡོག་རིགས་དང་བཅས་གང་རྣམས་ལ། ཐུགས་རྗེས་སུ་ཡིད་རང་བར་མཛད་ནས་ཀླུང་ཤོད་རྩེ་བའི་གཞིས་ཁར་ཟབ་མོའི་རྣལ་འབྱོར་གྱི་དུས་འདའ་བར་མཛད་དེ། རྟེན་བཞེངས་སོགས་གང་མཛད་ཀྱི་དགོངས་པ་རྗེ་ཉིད་ཀྱིས་བསྒྲུབས་པ་ཡིན་ནོ། །འབྲི་གུང་པའི་ཆོས་འཇིག་རྟེན་གྱི་ཐུགས་ཁུར་ཆེན་པོ་བསྣམས་པའི་གཞི་རྟེན་ཡང་ཕྱོགས་ཕྱོགས་ནས་དད་པས་ཇི་ལྟར་ཕུལ་བ་དེ་ཙམ་གྱི་ཐུགས་ཆོག་ཤེས་པར་མཛད་དེ།

བསྟན་པ་རིན་པོ་ཆེའི་རྩ་བ་འཛིན་པའི་ཐུགས་སྟོབས་བསྐྱེད་པས། རིམ་གྱིས་ཇེ་མཐོ་ཇེ་མཐོར་གྱུར་ཏེ་ལོངས་སྤྱོད་རྣམས་ཀྱང་ནམ་མཁའི་མཛོད་ལྟར་གྱུར་ཏོ། །དེ་གའི་མོད་ལ་སྡེ་སྲིད་རིན་པོ་ཆེའི་འཇིག་རྟེན་གྱི་ཐུགས་ཁུར་ཐམས་ཅད་ཉིད་ཀྱི་ཐུགས་ལས་སྐྱེས་པའི་སྲས་རིགས་རུས་སོགས་ཡོན་ཏན་དུ་མས་ཕྱུགས་པ་དབོན་པོ་མགོན་པོ་རྒྱལ་མཚན་དཔལ་བཟང་པོ་བས་བསྣམས་ནས། གླིང་རིན་པོ་ཆེའི་མཆོད་རྟེན་རྣམས་ཀྱི་ཞིག་གསོས། མཚེའུ་ཁ་བདེ་ལྡན་གྱི་གཙུག་ལག་ཁང་ཆེན་མོའི་གྱོ་གྲུགས་སུ་སོང་བ་རྣམས་ལེགས་པར་གསོས། ཞལ་ཞལ་རྣམས་ཀྱང་ལེགས་པར་གྲུབ་ནས། རྒྱལ་བ་སྲས་བཅས་བསམ་གྱིས་མི་ཁྱབ་པའི་རྣམ་པར་ཐར་པ་ལ་སློབ་པའི་ཚུལ་གྱིས་སྐྱེ་དགུ་རྣམས་ཀྱི་མིག་རྒྱན་དུ་མཛད་པར་བཞེད་ནས། མཚུངས་པ་མེད་པའི་དཔལ་ལྡན་བླ་མ་ཆོས་ཀྱི་རྗེ་སྤྱན་སྔ་རིན་པོ་ཆེའི་དྲུང༌། འབྲི་གུང་གི་གླིང་རིན་པོ་ཆེའི་བཀོད་པ་གཟིགས་པར་བཞེད་པ་དང་མཚུངས་ལྡན་དུ་སྤྱན་འདྲེན་ཞུས་ནས། ས་མོ་ཕག་གི་ལོ་ཟླ་བ་དང་པོའི་ཚེས་བཅུ་བཞིའི་འགྲུབ་སྦྱོར་བཟང་པོ་ལ་སྟན་ཕེབས་པར་མཛད་པའི་ཚུལ་རྣམས་ཚིགས་སུ་བཅད་དེ་སྨྲས་པ། མཚུངས་མེད་རྒྱལ་དབང་ཀུན་དགའི་ཉི་མ་གང༌། །རྒྱལ་སྲས་གཞོན་ནུའི་ཚུལ་གྱི་བསུ་བར་ཆས། །འབྲི་གུང་འོག་མིན་ཡིད་བཞིན་རྒྱ་མཚོ་འདིར། །བཞུགས་པའི་ཆེ་དགུ་ཀུན་གྱི་མཛེས་པར་བསྐོར། །གཞུ་སྟོད་རྫན་ཐང་མཛེས་པའི་སྐྱེད་ཚལ་མཆོག །བཀྲ་ཤིས་ས་ཡི་ཆ་དེར་མཇལ་བར་མཛད། །དེ་ཚེ་མཁའ་ལ་འཇའ་འོད་མེ་ཏོག་ཆར། །དགེ་མཚན་དུ་མས་ཕྱོགས་འདི་གང་བར་གྱུར། །གཞན་དུ་མཆོད་པའི་སྤྲིན་ཚོགས་བཀོད་པ་ནི། །ལུས་བཟང་མཛེས་པར་ཆས་པའི་ཁྱེའུ་དང༌། །གནས་གསུམ་མཁའ་འགྲོའི་ཆས་ཞུགས་མཛེས་ལྡན་རྣམས། །གླུ་གར་རོལ་མོའི་མཆོད་པ་ཅི་ཡང་འབུལ། །དགེ་འདུན་རྣམས་ཀྱི་སེར་སྦྲེངས་བཀོད་པ་ནི། །པདྨའི་མངལ་ནས་ཐོན་པ་ཇི་བཞིན་ལ། །དར་ཆ་རྣམས་ཀྱི་ནམ་མཁའི་ངོས་ཀུན་ཁེབས། །སྤོས་ཀྱི་དུད་པའི་ཚོགས་ནི་ན་བུན་བཞིན། །ཕུན་ཚོགས་ཚུལ་ཁྲིམས་དྲི་དང་བདུག་སྤོས་དྲི། །གཉིས་སུ་མེད་པའི་དྲི་ངད་ཕྱོགས་འདིར་འཐུལ། །མཚུངས་མེད་ཆོས་རྗེའི་བསུ་བས་ཡིད་དྲངས་ནས། །འགྲོ་བ་མང་པོ་ཐར་པའི་ལམ་སྣ་ཟིན། །དེ་གའི་ཕྱི་དྲོ་གཟིམས་ཁང་མཚེའུ་ཁར་ཕེབས། །ཆོས་དང་ཟང་ཟིང་དཔལ་འབྱོར་བཟང་པོ་ཡི། །འཇིག་རྟེན་བྱེད་པོའི་གཟི་ལ་འགོང་བར་མཛད། །ཕན་ཚུན་སེང་གེའི་ཁྲི་ལ་བཞུགས་ནས་ནི། །ཞལ་གྱི་ཟླ་བ་འཛུམ་གྱི་ཕྲེང་བས་གཏམས། །གསུང་གི་བདུད་རྩིས་འགྲོ་བ་སྨིན་པར་མཛད། །དེར་ཚོགས་ཐམས་ཅད་སྐལ་བ་བཟང་པོ་ལགས། །དེ་ཙམ་ལས་གཞན་དགའ་སྟོན་མྱོང་བའི་ཚུལ། །ཡི་གེའི་འདུ་བྱེད་སྒྱུར་བར་གང་གིས་ནུས། །ཞེས་སོ། །ཚུར་ལ་ཡང་རིན་པོ་ཆེའི་དྲུང་དུ།

གནང་བྱ་སྐྱེས་ཀྱི་རིམ་པ་བསམ་གྱིས་མི་ཁྱབ་པ་ཁྱད་ནོར་དང་ན་བཟའི་བྱེ་བྲག་སོགས་བསམ་ལས་འདས་ཤིང༌། མཐིལ་དུ་རྟེན་གསུམ་རྣམས་མཇལ་བར་ཕེབས་ནས། སོ་སོར་སྙན་དར་དང་ན་བཟའ་མཆོད་པའི་བྱེ་བྲག་བསམ་གྱིས་མི་ཁྱབ་པ་མཛད་ཅིང༌། དགེ་འདུན་གྱི་ཚོགས་ཆེན་པོ་ལ་ཡང་མང་སྐོལ་དང་གསེར་འགྱེད་སོགས་གྱ་ནོམ་པ་དང༌། གོང་མའི་གདན་ས་ཐོག་ཁ་གསེར་ཁང་དུ་ཞག་བཞུགས་མཛད་པའི་ནུབ་མོ་སྔར་དང་མི་འདྲ་བའི་སྐུ་ཁམས་དྭངས་ཤིང་ཐུགས་དམ་གྱི་བོགས་ཆེན་པོ་བྱུང་བ་དང༌། དེའི་ནུབ་མོ་འཇིག་རྟེན་གསུམ་མགོན་མཇལ་ཞིང་གསུང་གི་སྣང་བ་ཡང་བསྟན་ནས། གསེར་ཁང་ཆོས་རྗེའི་ཐུགས་ཁར་ཐིམ་པ་གཟིགས་ནས། གདུང་ཤུགས་དྲག་པོས་བསྟོད་པའི་ཕྲེང་བ་ཡང་མཛད་ནས། ཐམས་ཅད་ལ་འབྲི་གུང་འདི་རྡོ་རྗེ་གདན་དང་ཁྱད་མི་འདུག་ཅིང༌། གསེར་ཁང་ཆོས་རྗེའི་སྐུ་འདྲ་འདི་ཡང་འཇིག་རྟེན་མགོན་པོ་དངོས་རང་རེད། བྱིན་རླབས་ཀྱི་བབས་གཞན་དང་མི་འདྲ་བ་ཞིག་འདུག་གསུངས་པའང་ཐོས་སོ། །དགེ་འདུན་གྱི་ཀུན་དགའ་ར་བར་སྤྱན་འདྲེན་ཞུས་པའི་སྟེང་དུ་མཁན་སློབ་ཆོས་གསུམ་གྱིས་ཐོག་དྲངས་ཐམས་ཅད་ཀྱི་འབུལ་སྣོད་ཀྱང་རྒྱ་ཆེན་པོས་མཉེས་པར་མཛད། བླ་གཡེལ་ཆེན་མོར་སེང་གེའི་ཁྲི་ལ་བཞུགས་པར་གསོལ་བ་བཏབ་ནས། གསུང་གི་བདུད་རྩིས་དགེ་འདུན་གྱི་ཚོགས་པ་ཐམས་ཅད་ཀྱང་སྨིན་ཅིང་གྲོལ་བར་མཛད་དེ། སོ་སོ་ནས་ཀྱང་ཞབས་ཏོག་དང་ཞབས་རིམ་བསྙེན་བཀུར་རྒྱ་ཆེན་པོས་ཐུགས་མཉེས་པར་མཛད་དོ། །དེ་ནས་རྒྱལ་བའི་བསྟན་པ་ཡུན་རིང་དུ་གནས་པར་བྱ་བ་དང༌། སྐྱེ་དགུ་རྣམས་བདེ་བ་ལ་འགོད་པའི་ཕྱིར། ཡུན་རིང་དུ་བཞུགས་པའི་བཀའ་ལུང་བགྲོས་ཏེ། སྟན་ཕབ་ནས་བཞུགས་པར་མཛད་དོ། །དེའི་ཚེ་རྗེ་བཙུན་དམ་པ་འདི་བདེ་བར་གཤེགས་པའི་གསུང་རབ་མ་ལུས་པའི་དོན་ལ་དབང་འབྱོར་ཞིང་བདག་པོར་གྱུར་ནའང༌། གསུང་རབ་རྣམས་སུ། ཐོས་པས་མི་ངོམས་ཉིད་དང་ནི། །ཟང་ཟིང་མེད་པར་ཆོས་སྟོན་དང༌། །ཞེས་པའི་དོན་གདུལ་བྱའི་སློང་མ་རྣམས་བློ་ངེས་སུ་ཞུགས་པའི་ཕྱིར།

གསན་སྦྱོང་མཛད་པའི་ཚུལ་བསྟན་པ་ནི། ཐོག་མར་མགོན་པོ་ཚེ་དཔག་ཏུ་མེད་པ་ཛེ་ཏཱ་རི་དགྲ་ལས་རྣམ་པར་རྒྱལ་བའི་ལུགས་ཀྱི་དབང་སྒྲུབ་དཀྱིལ་མན་ངག་དང་བཅས་པ་གསན། དེ་ནས་རྒྱུད་ཐམས་ཅད་ཀྱི་རྩེ་མོར་གྱུར་པ་དཔལ་དུས་ཀྱི་འཁོར་ལོའི་བདག་པོ་ཆེན་པོའི་དབང་དང༌། འཁོར་ལོ་སྡོམ་པ་ལུ་དྲིལ་གྱི་སྐོར་སྨིན་བྱེད་ཀྱི་དབང་བསྐྱེད་རྫོགས་ཡན་ལག་དང་བཅས་པའི་ཕྱག་ལེན་རྣམས་གསན་ནས། ཆག་མེད་ཀྱི་ཐུགས་དམ་བཞེས་ཤིང༌། དེ་དང་རྗེས་སུ་འབྲེལ་བར་རྗེ་ཕག་མོ་གྲུ་པའི་བཀའ་འབུམ་ཡོངས་སུ་རྫོགས་པར་གསན་པའི་བརྒྱུད་པའི་བཀའ་བབ་གནང་ནས། སྨོན་ལམ་ཚིགས་བཅད་ཀྱང་མཛད་དོ། །གཞན་ཡང་བདེ་བར་གཤེགས་པའི་གསུང་རབ་ཀྱི་སྙིང་པོ། རྒྱུད་སྡེ་རིན་པོ་ཆེའི་ཡིག་སྣ། གངས་རིའི་ཁྲོད་འདིར་འགྱུར་རོ་ཅོག་གི་ཟ་མ་ཏོག་ཁ་འབྱེད་པར་མཛད་ནས། དེ་རྣམས་ཀྱི་ལུང་དང་མན་ངག་ཕྱག་བཞེས་དང་བཅས་པ་ལ་མ་གསན་པའམ་མི་མཁྱེན་པ་དང་མངོན་སུམ་དུ་མ་མཛད་པ་གང་ཡང་མེད་པས། ཐམས་ཅད་མཁྱེན་པ་སྤྱན་སྔ་རིན་པོ་ཆེའི་ཐུགས་ལ་ཡང་ངོ་མཚར་བའི་མེ་ཏོག་གསར་པ་འཁྲུངས་ནས། ཡང་ནས་ཡང་དུ་བསྟོད་པའི་གསུང་གི་དགྱེས་པ་ཆེན་པོ་བསྐྱེད་པར་མཛད་ནས། ཐུགས་ཡིད་གཅིག་ཏུ་འདྲེས་ཤིང༌། ལུགས་གཉིས་ཀྱི་སྒོ་ནས་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་མཛད་པའི་བཀའ་གྲོས་ཟབ་མོ་དང༌། ཁྱད་པར་བདེ་ཆེན་ཡངས་པ་ཅན་གྱི་གཙུག་ལག་ཁང༌། དེའི་ཁང་ཕྲན་དང་བཅས་པ། དགེ་འདུན་གྱི་སྡེ་འཛུགས་བཤད་སྒྲུབ་ཀྱི་མཛད་པ་མཐར་འདོན་པའི་བཀའ་གྲོས་རྣམས་ཀྱང་ཐུགས་ཐག་ཆོད་པར་མཛད་ནས། ཞབས་ཏོག་འབུལ་བའི་ཁྱད་པར་ལྷ་དང་བཅས་པའི་འཇིག་རྟེན་ན་དཔེ་ཟླ་དང་བྲལ་བར་མཛད། དྲུང་འཁོར་རྣམས་ལ་ཡང་ཇི་ལྟར་འོས་འོས་སུ་རང་གི་ཡིད་ཀྱི་ཤིང་རྟ་གང་བར་མཛད་ནས། གདུལ་བྱའི་གླིང་དུ་ཁ་ལོ་སྒྱུར་བའི་སྐྱེལ་ཐུང་ལ་ཏི་སྒྲོ་བར་དུ་ཕེབས་པའི་དུས་སུའང་ངོ་མཚར་བའི་བཀའ་ལུང་ཟབ་མོ་རྣམས་གླེང་ཞིང༌།

ཕན་ཚུན་ཕྱག་དང་ཕྱག་ལེན་མཛད་པའི་ཚེ། སྤོས་ཀྱི་ངད་ལྡང་བ་དང་མེ་ཏོག་གི་ཆར་བབ་པ་སོགས་ཀྱི་དད་ལྡན་རྣམས་ཐར་པའི་ལམ་ལ་བཀོད་ཞེས་གླེང་བའང་ཐོས་སོ། །དེ་དག་གི་དོན་མདོར་བསྡུས་ཏེ་སྨྲས་པ། ཨེ་མ་མཚུངས་མེད་དཔལ་ལྡན་འགྲོ་བའི་མགོན། །ཆོས་རྗེའི་རྒྱལ་ཚབ་ཀུན་དགའི་མཚན་འཆང་འདིས། །ཡོངས་འཛིན་ཆེན་པོ་རེ་རེའི་ཞབས་དྲུང་དུ། །ཆོས་ཚུལ་རེ་རེ་ཞུ་བའི་དུས་ཀྱི་ཚེ། །དད་གུས་བརྩོན་པའི་བརྟུལ་ཞུགས་དྲག་པོ་ཡིས། །ལུས་སྲོག་ཕྱེ་མར་རློག་པའི་སྤྲོ་བ་དང༌། །ལོངས་སྤྱོད་མ་ལུས་གཏོང་བའི་ཐུགས་སྟོབས་འདི། །འཕགས་པ་རྟག་ཏུ་ངུ་དང་ནོར་བཟང་ལའང༌། །ཡོད་པ་མིན་ནོ་སྐལ་ལྡན་སྐྱེས་བུ་རྣམས། །དེ་ཕྱིར་དད་གུས་བསྐྱེད་ལ་གསོལ་བ་ཐོབ། །བདག་ཀྱང་ཚེ་རབ་མ་ལུས་ཐམས་ཅད་དུ། །རྗེ་བཙུན་མཆོག་འདིས་རྗེས་སུ་འཛིན་གྱུར་ཅིག །ཅེས་འདི་ན་སྨྲའོ། །སླར་འབྲི་གུང་མཐིལ་དུ་ཕེབས་ནས་སྐུ་མཚམས་བཅད་རྒྱ་དམ་པར་མཛད་པའི་དུས་སུ། སྒོམ་ཆེན་རྣམས་ཀྱིས་ཞུས་ནས། །བརྒྱུད་པའི་གསོལ་འདེབས་རིགས་བདག་མ་བྱིན་རླབས་ཀྱི་བང་མཛོད་མཛད་དེ་རིམ་གྱིས་དབྱར་ཆོས་སོགས་ཆོས་འཁོར་རྣམས་དུས་ལས་ཡོལ་བ་མེད་པར་བསྐོར་ཞིང༌། གཞན་ཡང་སོ་སོའི་འདོད་ཆོས་དང་ངོ་སྤྲོད་གང་ལ་གང་འཚམས་ཀྱྀ་སྒོ་ནས་གནང་བར་མཛད་ཅིང་དམན་པ་རྣམས་ལ་བརྙས་པ་དང་ཁྱད་གསོད་མི་མཛད། ཆེན་པོ་རྣམས་ལ་ངོས་དགའ་དང་ཕྱེ་གཏོར་མེད་པར་ཐམས་ཅད་ལ་ཆོས་སྦྱིན་རླབས་པོ་ཆེ་ཟང་ཟིང་མེད་པས་ཚིམ་པར་མཛད་ཅིང༌། ཐུགས་དམ་ཟབ་མོའི་རིམ་པས་དུས་འདའ་བར་མཛད་པ་ལས། བྱེ་བྲག་ཏུ་ཀུན་ལྡན་ལྕགས་ཕོ་བྱི་བའི་ལོ་ལ་ཐུགས་ངེས་འབྱུང་དང་སྐྱོ་ཤས་དྲག་པོའི་གསུང་མང་པོ་འབྱོན་ཞིང༌། ད་ལོའི་ལོ་འདི་ངེད་རང་འབྲི་གུང་པ་འདི་ཆག་སྒོ་ཆེ་བར་འདུག་ཅེས་གསུངས་ཤིང༌། སྐུ་རིམ་དང་ཐུགས་དམ་ལ་ལྷོད་པ་མེད་པར་མཛད། ཞལ་ངོ་རྣམས་ལ་ཡང་སོ་སོར་བཀའ་བཀོད་ཀྱི་ཁྱབ་པར་མཛད་ནས། ཟླ་བ་ལྔ་པ་ལ་དབྱར་ཆོས་གནང་ཞིང་ཆོས་མཚམས་ལ་ཉེ་བ་ཟླ་བ་དྲུག་པའི་ཚེས་གཉིས་ལ་བདུད་ཀྱི་ལས་གཡོས་ཏེ།

ཆོས་ཀྱི་རྗེ་དབང་རིན་པོ་ཆེ་སྐུའི་དཀྱིལ་འཁོར་སྤྲུལ་པའི་གནས་སུ་ཐིམ་མོ། །དེའི་གཏམ་གསན་མ་ཐག་གསོལ་འདེབས་དད་པའི་གདུང་དབྱངས་འདི་མཛད་དོ། །ཀྱེ་མ་ཡབ་གཅིག་ཆོས་ཀྱི་རྗེ། །མགོན་མེད་བདག་ཅག་བོར་ནས་ནི། །སྙིང་རྗེའི་ཟླ་བ་གང་དུ་བཞུད། །མཚན་ནས་འབོད་དོ་ཐུགས་རྗེས་གཟིགས། །འཇིགས་རུང་འཁོར་བའི་མེ་དོང་དུ། །བསྲེགས་པའི་སྡུག་བསྔལ་འོ་དོད་ཅན། །ཉམས་ཐག་མི་སྐྱོབ་འདི་ཅི་ཞིག །མཚན་ནས་འབོད་དོ་ཐུགས་རྗེས་བཟུང༌། །འགྲོ་ཀུན་འཁོར་བའི་རྒྱ་མཚོ་ལས། །སྒྲོལ་བའི་གྲུ་ཆེན་ཞིག་པ་ལ། །ཉམས་ངའི་མཚོ་འདི་ཇི་ལྟར་སྒྲོལ། །འགྲོ་བ་སྒྲོལ་ཅིག་རྗེ་བཙུན་མགོན། །འོན་ཀྱང་ཁྱེད་ལ་གཤེགས་བཞུད་མེད། །བདག་གི་རྟག་འཛིན་ཟློག་བའི་ཕྱིར། །རྣམ་འཕྲུལ་བསྟན་པ་ཁོ་ནར་ངེས། །འཁྲུལ་སྣང་ཟློག་ཅིག་གུ་རུ་རྗེ། །ཞེས་གསུངས་ཤིང་དེ་གའི་འཕྲལ་དུ་མཁར་ཐོག་གཞིས་ཁར་ཕེབས་ནས། ཞལ་ངོ་ཐམས་ཅད་ལ་བཀའ་བཀོད་ཀྱིས་ཁྱབ་པར་མཛད། དགོངས་རྫོགས་ཀྱི་ཆ་རྐྱེན་དང་ཐུགས་ཁུར་གྱི་གཞི་ཐམས་ཅད་རིན་པོ་ཆེ་དཔོན་སློབ་ཀྱིས་བཟུང༌། ཞལ་ངོ་བྱིངས་ནས་ཟུར་ཁྱོག་སྟེ། ཡབ་མེས་ཀྱི་ཕྱག་སྲོལ་བཟང་པོའི་ལུགས་བཞིན་དུ། ཐོག་མར་དགེ་འདུན་གྱི་ཚོགས་རྒྱ་མཚོ་ལྟ་བུ་བསྡུ་བར་མཛད་དེ། དྲི་མ་མེད་པའི་མདོ་སྡེ་དང་རྒྱུད་སྡེ་རིན་པོ་ཆེ་ལས་གསུངས་པའི་ཏིང་ངེ་འཛིན་གྱི་རྣམ་པར་རོལ་པ་ཆེན་པོ་ལ་ཐུགས་མཉམ་པར་འཇོག་པར་གསོལ་ནས། རང་རང་གི་གཞུང་ལུགས་དང་མཐུན་པའི་དཀྱིལ་འཁོར་སྒྲུབ་མཆོད་སོགས་ཀུན་ཏུ་བཟང་པོའི་མཆོད་པའི་སྤྲིན་ཕུང་ལྟ་བུ་ནི་ལེགས་པར་བཀོད། ཞབས་ཏོག་དང་བསྙེན་བཀུར་གྱི་བྱེ་བྲག་རྣམས། རྣམ་ཐོས་ཀྱི་བུའི་འབྱོར་པ་ལྟ་བུ་བཤམས། དབུས་གཙང་དུ་གྲགས་ཆེ་བའི་རྟེན་གསུམ་རྣམས་ལ་མཆོད་པའི་བྱེ་བྲག་དཔག་ཏུ་མེད་པ་དང༌། དགོན་པ་རྣམས་ལ་ཡང་མང་སྐོལ་དང་འགྱེད་ཆེན། བླ་མ་ཆེ་དགུ་རྣམས་ལའང་འབུལ་སྣོད་ཀྱི་བྱེ་བྲག་བསམ་གྱིས་མི་ཁྱབ་པ་རྣམས་བཀྲམ་ཞིང༌།

ཕྱོགས་འདིར་སྐྱེ་བོའི་ཚོགས་རྣམས་ལ་ལོངས་སྤྱོད་ཀྱི་བུམ་བཟང་ལེགས་པར་བྱོ་ནས། སོ་སོའི་འདོད་པ་ཐམས་ཅད་ཡིད་བཞིན་དུ་གྲུབ་པར་མཛད་ནས། ཐུབ་པའི་དབང་པོའི་སྐུ་ཇོ་ཚད་ལེགས་པར་གྲུབ་སྟེ། བཀྲ་ཤིས་སྒོ་མང་གི་མཆོད་ཁང་དུ་བཞུགས་སུ་གསོལ་བའི་བར་གྱིས། དགོངས་རྫོགས་ཐམས་ཅད་རིན་པོ་ཆེ་ཉིད་ཀྱིས་མཐར་འདོན་པར་མཛད་པ་ཡིན་ནོ། །དེའི་དུས་ཐམས་ཅད་དུ་མེ་ཏོག་སྔོན་པོའི་ཆར་ཆེན་པོས་སའི་ཁྱོན་ཐམས་ཅད་གང་ཞིང་རྟེན་རིང་བསྲེལ་བྱོན་ཚུལ་སོགས་ཧ་ཅང་ཡི་གེ་མང་བས་འཇིགས་ནས་འདིར་མ་བཀོད་དོ། །ནང་རྟེན་གྱི་གསེར་སྐུ་ལ་མེ་ཏོག་མཐོར་དུས་སུ་ཆར་དཀོན་པའི་དུས་ཡིན་པ་ལ་ཆར་གྱི་རྒྱུན་ཆེན་པོ་བབ་པས། ཐུབ་པ་ཆར་འབེབས་མ་ཞེས་གྲགས་ཤིང༌། ཕྱིས་ཀྱང་ཆར་དཀོན་དུས་སྐུ་ཁྲུས་གསོལ་ཞིང་ཆར་འབབ་པའི་གསོལ་བ་བཏབ་ན་རྩོལ་མེད་དུ་ཆར་འབབ་པའི་བྱིན་རླབས་ཅན་དུ་གྲགས་སོ། །དེ་ལྟར་མཚུངས་པ་མེད་པའི་བླ་མ་ས་གསུམ་གྱི་མགོན་པོ་ཨཱ་ནནྡ་རཏྣའི་མཚན་འཛིན་པ་འདིས་ཡོངས་འཛིན་བསྟེན་པ་རྣམས་ལ་ངོ་ལྐོག་དང་ཞལ་གདེང་མེད་པར་ཐམས་ཅད་ལ་སངས་རྒྱས་དངོས་ཀྱི་འདུ་ཤེས་ལས་ཐ་མལ་གྱི་ཐུགས་རྟོག་སྐད་ཅིག་ཀྱང་མི་མངའ་ཞིང༌། ལྷག་པར་རིགས་དང་ཆོས་ཀྱི་རྣམ་གྲངས་དུ་མ་ནས་བཀའ་དྲིན་ཆེ་བའི་བླ་མ་དམ་པ། ཆོས་ཀྱི་རྗེ་དབང་རིན་པོ་ཆེ་ཆོས་ཀྱི་རྒྱལ་པོ་དེ་ཉིད་ལ་སངས་རྒྱས་ཀྱི་ས་མཐར་ཐུག ཆོས་ཀྱི་སྐུའི་ངེས་པ་ཁྱད་པར་ཅན་གྱི་མོས་གུས་འགྱུར་བ་མེད་པ་ཐོབ་པའི་ཉེར་ལེན་གྱིས་རྒྱུ་ནི་ཉིད་ཀྱི་གསང་བའི་རྣམ་ཐར་ལས། ལྷ་ཁང་ཆེན་མོར་མཇལ་བར་ཕེབས་ནས་ཐུགས་སྒམ་པའི་རྣམ་པས་ཐུགས་དམ་རིན་པོ་ཆེའི་ཕྲེང་བ་མ་གཟིགས་པར་བསྣམས་ནས། མཚེའུ་ཁར་ཕེབས་པས་སྲོད་དུས་ཐུགས་དམ་གྱི་རིམ་པར་འཇུག་པར་ཉེ་བ་ན། ཕྱག་ཕྲེང་མགུལ་དུ་མི་འདུག་པས་ཅུང་ཟད་ཐུགས་འཕྲེང་བའི་རྣམ་པ་ཞིག་གིས་རྐྱེན་བྱས་ནས་གསོལ་བ་དྲག་ཏུ་བཏབ་པས། གར་སོང་ཆ་མེད་དུ་མི་སྣང་བར་གྱུར་པས།

དེའི་དོན་བརྟག་པའི་ཕྱིར་ཕྱི་དེའི་ནངས་པར་ཞབས་དྲུང་བྱོན་པས་སྐུ་འཛུམ་བག་དང་ལྡན་པས་གླང་པོ་ཆེའི་གཟིགས་སྟངས་ཀྱིས་གཟིགས་ནས། ཐུགས་དམ་རིན་པོ་ཆེའི་ཕྲེང་བ་ངོམ་པ་ལྟར་མཛད་ཀྱིན་འདུག་པས། ཁོ་བོ་ནི་སྐྱེངས་པ་འདྲ་བ་ཞིག་གིས་རྣམ་པས་ཡིད་དྲངས་ནས། སྣང་གྲགས་ཀྱི་ཆོས་ཐམས་ཅད་ལ་འདི་ཡིན་དང་འདི་མིན་གྱི་རྩིས་གདབ་མ་རྙེད་པར། ཡུན་རིང་པོ་ཞིག་ཏུ་ལུས་པས། དེའི་ཚེ་རིན་པོ་ཆེ་ཉིད་ཀྱིས་གསུང་གི་གནང་བ་དང་ཐུགས་ཕྲེང་གནང༌། ཟབ་ཅིང་རྒྱ་ཆེ་བ་སྤྲོས་ཏེ། དེའི་ཉིན་པར་ནས་རྗེ་ཉིད་ལ་མོས་གུས་ལྟེམ་རྐྱང་སྐད་ཅིག་ཀྱང་འཆར་མ་མྱོང་བ་ཡིན་གསུངས། གསུང་དེ་དག་གི་དོན་ཇི་ལྟར་ལགས་ཞུས་པས། དེང་སང་སྙིགས་མའི་དུས་འདིར་དེ་རྣམས་ཀྱི་དོན་བཤད་ཀྱང་ཁབ་མིག་ཏུ་རིའི་རྒྱལ་པོ་འདྲེན་པ་དང་འདྲ་བར་གང་གིས་ཀྱང་བློར་ཚུད་པར་མི་འགྱུར་ཞིང༌། སྐུར་པའི་གནས་སུ་འགྱུར་དོགས་ཡོད་པས། གལ་ཆུང་གསུངས་ནས་གནང་དུ་མ་བཏུབ་པའི་གནད་ཅིག་འདུག་པ་དོན་གྱིས་གོ། །དེས་ན་མཚུངས་པ་མེད་པའི་བླ་མ་དམ་པ་འདིས་འགྱུར་བ་མེད་པའི་དད་གུས་ཀྱི་ཆུ་མཚོ་གཏིང་ཟབ་ཅིང༌། ཇི་ལྟར་གསུངས་པའི་དོན་ཐམས་ཅད་མཐར་ཕྱིན་པའི་རླབས་ཀྱི་ཕྲེང་བ་ལ་དབང་སྒྱུར་བ་ཡིན་པས། ཡུམ་དྲུང་རྒྱལ་མོ་བའི་དྲུང་ལ་ཡང་ཇི་སྲིད་ཞལ་བཞུགས་ཀྱི་བར་དུ་བཀུར་སྟི་ཆེན་པོ་དང༌། སྐུའི་དཀྱིལ་འཁོར་ནོངས་པའི་ཚེ་དགོངས་རྫོགས་ཀྱི་བྱ་བ་ཐམས་ཅད་ལྷ་དང་བཅས་པའི་འཇིག་རྟེན་གྱི་ཡིད་ཚིམ་པར་མཛད་དོ། །དེ་ནས་ཚོགས་གཉིས་ཀྱི་རྒྱ་མཚོ་རྣམ་པར་སྤེལ་བའི་ཕྱིར་ཟད་པ་མེད་པའི་ལོངས་སྤྱོད་ལ་དབང་བསྒྱུར་བར་བཞེད་པའི་ཚུལ་བསྟན་ནས་གནོད་སྦྱིན་ཡེ་ཤེས་ཀྱི་མགོན་པོ་ལ་བཀའ་བསྒོ་བས། བཀའ་ཉན་གྱི་འཕྲིན་ལས་ཚུལ་བཞིན་བསྒྲུབ་པ་དང་དུ་བླངས་པས། དེའི་ལོ་ནས་ལོངས་སྤྱོད་རྣམས་རྫོགས་ལྡན་གྱི་སྤྲིན་བཞིན་དུ་འདུས་པར་གྱུར་ཏེ། ལོ་རེའི་ནང་དུ་ཡང་རྒྱ་ནག་དང་མངའ་རིས་བལ་བོད་ཁམས་གསུམ་ནས།

ཆེ་དགུ་དང་བཙུན་དགུ་སྐལ་བ་དང་ལྡན་པ་རྣམས་དལ་འབྱོར་དོན་དང་ལྡན་ཞིང་ལོངས་སྤྱོད་ལ་སྙིང་པོ་ལེན་པའི་ཕྱིར། ཕྱོགས་ཕྱོགས་ནས་སེར་སྣའི་ལམ་ལས་འདས་ཤིང་ལོངས་སྤྱོད་རྣམས་རྗེ་འདིའི་ཕྱག་དུ་ཅི་ཐེངས་ལ་འགྲན་པ་ལྟར་གྱུར་ཏོ། །དེ་དག་གིས་ཚུལ་ཡང༌། བཅོམ་ལྡན་འདས་ཀྱི་བསྡུ་བ་བཞི་ལ་བརྟེན་ནས། འགྲོ་བའི་དོན་མཛད་པའི་ཚུལ་དེ་ཉིད་ལས་གཞན་དུ་འདའ་བར་མི་མཛད་ཅིང༌། ཀ་ཅའི་དངོས་པོ་ཆུང་ངུ་ཙམ་ཡང་ཆུད་ཟོས་དང་རང་དོན་དུ་སྤྱོད་པར་མི་མཛད་པས། རྒྱལ་བ་སྲས་དང་སློབ་མར་བཅས་པའི་རྣམ་པར་ཐར་པ་ལས་མི་འདའ་བར་འབྲེལ་ཚད་དོན་དང་ལྡན་པར་མཛད་པ་ནི་རྨད་དུ་བྱུང་བའི་རྣམ་པར་ཐར་བའོ། །དེ་ལྟར་ཆུ་བོ་ཆེན་པོའི་རྒྱུན་ལྟར་ཟད་མི་ཤེས་པའི་ལོངས་སྤྱོད་ལ་སྙིང་པོ་ལེན་ཚུལ་ཡང་སྔར་ནས་ཅུང་ཟད་སྨོས་པ་ལྟར་ལོ་རེ་རེ་བཞིན་གོང་མའི་དུས་མཆོད་ཆེན་མོ་རྣམས་དུས་ལས་ཡོལ་བ་མེད་པར། དགེ་འདུན་རྣམས་ལ་བསྙེན་བཀུར་རྒྱ་ཆེན་པོ་དང་ལྡན་པའི་རང་གཞན་ལ་ཕན་བདེའི་གཞི་ཐེངས་པར་མཛད། རྟེན་གསུམ་རྣམས་ཀྱི་དྲུང་དུ་སྙན་དར་མར་མེ་སྤོས་སོགས་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་བྱེ་བྲག་རྣམས་ལེགས་པར་བཀོད། སྐྱེ་བོའི་ཚོགས་ལ་སྦྱིན་གཏོང་གི་རིམ་པས་རང་རང་གི་ཡིད་ཚིམ་པར་མཛད་ཅིང༌། གཞན་ཡང་དབྱར་དགུན་གྱི་ཆ་ལ་དགེ་འདུན་གྲངས་མང་པོ་དང་ལྡན་པས། ཤེར་ཕྱིན་རྒྱས་འབྲིང་བསྡུས་གསུམ་ལ་བརྒྱ་ཚར་གསུམ་ལས་མི་ཉུང་བ་དང༌། བཀའ་འགྱུར་རིན་པོ་ཆེ་ཚར་ལྔ་རེ་དང༌། བསྟན་འགྱུར་ཚར་རེ་སྒྲོག་པར་མཛད་ཅིང༌། ཡེ་ཤེས་མགོན་པོ་སོགས་གསར་རྙིང་གི་རྐང་གི་རྒྱུན་འཛིན་བཅུ་ལས་མི་ཉུང་བ་དང༌། གསུང་རབ་ཀྱི་རྒྱུན་ཉིན་མཚན་ཐུན་བགོས་ནས་འཛིན་པ་གྲངས་ལྡན་དཔྱིད་དུས་སུ་ཚ་ཚའི་རིམ་པ་འབུམ་ཐེར་དང༌། མདོ་རྒྱུད་ནས་གསུངས་པའི་མདོས་ཀྱི་རིམ་པ་རྣམས་དང༌། དེའི་དུས་ཀྱི་གསུང་རབ་སྒྲོག་པ་རྣམས་དང༌། སྤོང་བའི་བརྟུལ་ཞུགས་ལོ་གསུམ་ཕྱོགས་གསུམ་དང་བཅས་པའི་ལོ་གསུམ་རེའི་དམ་བཅའ་དང་ལྡན་པ་གྲངས་མང་ལ་འཚོ་བའི་རིམ་པ་དང༌།

འཆད་ཉན་ལ་བསྐོས་པའི་བཤེས་གཉེན་རྣམས་དང༌། དབྱར་ཆོས་དགུན་ཆོས་སོགས་ཀྱི་ཆ་རྐྱེན་རྣམས་བླ་བྲང་ནས་སྦྱོར་བར་མཛད་ཀྱང་དེ་རྣམས་ལ་ངལ་བ་དང་དུབ་པ་མི་མངའ་ཞིང༌། ལོངས་སྤྱོད་རྣམས་ཕོངས་པ་མེད་པར་བཏང་ནས། རྒྱལ་བའི་བསྟན་པ་རིན་པོ་ཆེ་ཡུན་རིང་དུ་གནས་པའི་ཕྱིར། ཞལ་བཀོད་ཀྱི་ཁྱབ་པར་མཛད་ཅིང༌། བཤད་སྒྲུབ་ཀྱི་བསྟན་པའི་རྩ་ལག་ཏུ་འགྱུར་བར་མཛད་དོ། །དེ་རྣམས་ཀྱི་དོན་མདོར་བསྡུས་ཙམ་སྨྲས་པ། ཆོས་སྐུ་མཉམ་ཉིད་ངང་ལས་མ་གཡོས་པར། །གཟུགས་སྐུ་སྒྱུ་མའི་གར་གྱིས་འགྲོ་བ་འདྲེན། །རྒྱལ་བའི་སྤྱན་སྔར་དྲི་མེད་ལི་ཙ་བཱི། །འཕགས་ཡུལ་རྒྱལ་བའི་ཞལ་སྐྱིན་ཀླུ་སྒྲུབ་མགོན། །རྩོད་དུས་གངས་རིའི་ཁྲོད་འདིར་རིན་ཆེན་དཔལ། །དིང་སང་འདི་ན་ཀུན་དགའ་རིན་ཆེན་ཞེས། །གྲགས་པའི་ཁུར་འཛིན་ས་གསུམ་འགྲན་མེད་འདིས། །རྒྱལ་བའི་བསྟན་ལ་རྒྱལ་བའི་མཛད་པ་བསྟན། །སེམས་ཅན་མོས་པའི་ཁྱད་པར་སྣ་ཚོགས་ལ། །ཞི་རྒྱས་དབང་དང་དྲག་པོའི་ཆོ་འཕྲུལ་གྱིས། །སྐལ་པར་འཚམ་པའི་བདུད་རྩིས་ཚིམ་པར་མཛད། །འཇུངས་པ་རྣམས་ཀྱི་སེར་སྣའི་མདུད་པ་བཀྲོལ། །ཞེ་སྡང་ཅན་རྣམས་དྲག་པོས་ཟིལ་གྱིས་མནན། །ང་རྒྱལ་ཅན་རྣམས་ཁེངས་པའི་རི་བོ་བསྙིལ། །འདོད་ཆགས་ཅན་རྣམས་ཚུལ་ཁྲིམས་ར་བར་བཅུག །གཏི་མུག་ཅན་ལ་རྒྱུ་འབྲས་མེ་ལོང་བསྟན། །ཕྲག་དོག་ཅན་རྣམས་མཉམ་ཉིད་དོན་ལ་བཀོད། །གཡོ་ཞིང་སྙིང་པོ་མེད་པའི་ལོངས་སྤྱོད་རྣམས། །ཐབས་མཁས་ཐུགས་རྗེས་ཚོགས་གཉིས་གཏེར་དུ་སྦས། །རང་གཞན་དོན་གཉིས་འགྲུབ་པའི་སྐལ་བར་མཛད། །སྟོང་གསུམ་མི་མཇེད་ཞིང་གི་དཔལ་གཅིག་པོ། །རབ་འབྱམས་བསྟན་པའི་མངའ་བདག་མགོན་པོ་འདི། །ཞིང་ཁམས་ཀུན་ཏུ་རྣམ་འཕྲུལ་སྣ་ཚོགས་ཀྱིས། །རྡུལ་ཕྲན་རེ་རེའི་སྟེང་དུ་རྒྱལ་བ་ཡི། །ལོངས་སྤྲུལ་ཞིང་ཁམས་རབ་འབྱམས་སྣང་བར་མཛད། །སེམས་ཅན་བསམ་པའི་ཁྱད་པར་ཇི་བཞིན་དུ། །རྣམ་པར་འཕྲུལ་པའི་དེ་འདྲར་སྣང་བར་མཛད། །རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་ཞེས། །གསུངས་པའི་དོན་ཡང་འདི་འདྲའི་རྣམ་འཕྲུལ་གྱིས། །འགྲོ་བ་འདྲེན་པའི་ཚུལ་ལ་དགོངས་པར་ངེས། །དེང་སང་ཕྱོགས་འདིར་རྣམ་འཕྲུལ་མཛད་པ་ནི། །ཀུན་མཐུན་ཀུན་ལས་ལྷག་པའི་ཐུགས་རྗེ་ཡིས། །ཉང་ཀོང་སོགས་ནས་མི་བསྲུན་སྐྱེ་བོ་འགས། །ལོག་པར་སྒྲུབ་པའི་ཚུལ་གྱིས་རྒོལ་ན་ཡང༌། །ཏིང་འཛིན་ཐུགས་རྗེའི་ངང་ལས་མ་གཡོས་པར། །ཚར་བཅད་རྗེས་འཛིན་དབང་དུ་བསྡུ་བར་མཛད། །ཀུན་གྱིས་བཀུར་ཞིང་བྲན་ལྟར་ཕྲིན་ལས་བསྒྲུབས། །ལོངས་སྤྱོད་གང་ཡོད་རྗེ་འདིའི་ཕྱག་དུ་བཏང༌། །འདི་ཡང་ངོ་མཚར་བསྟན་པའི་རྒྱན་དུ་ཆེ། །ཞེས་སོ། །འདི་ལྟར་བདག་ཅག་གི་བླ་མ་ཁམས་གསུམ་གྱི་མགོན་པོ།

དུས་གསུམ་དུ་གཤེགས་ཤིང་བཞུགས་པའི་རྒྱལ་བ་ཐམས་ཅད་ཀྱི་རྒྱལ་ཚབ་ཏུ་གྱུར་པ། སྐྱེ་དགུ་ཐམས་ཅད་སྲིད་པའི་སྡུག་བསྔལ་ལས་སྐྱོབ་པར་བྱེད་པའི་མཁྱེན་བརྩེ་དང་ནུས་པའི་ཕ་མཐར་བྱོན་པ་འདིས། ཚོགས་གཉིས་རིན་པོ་ཆེའི་ཆུ་གཏེར་གྱི་ངོམས་པ་མེད་པའི་བརྟུལ་ཞུགས་བཟུང་ནས། འགྲོ་བ་ཐམས་ཅད་ཀྱི་གནས་སྐབས་དང་མཐར་ཐུག་གི་ཉེར་འཚོའི་གཞིར་གྱུར་པ། དཀོན་མཆོག་རིན་པོ་ཆེ་རྣམ་པ་གསུམ་གྱི་གདུང་རྒྱུད་མི་འཆད་པར་བྱ་བའི་ཕྱིར། ཐུགས་བསྐྱེད་རྣམ་པར་དག་པས་ཀུན་ནས་བླངས་ཏེ། ཐོག་མར་བདེ་བར་གཤེགས་པའི་བཀའ་གངས་རིའི་ཁྲོད་འདིར་འགྱུར་རོ་ཅོག རྒྱུ་བཟང་ཞིང་འབྲུ་དག་ལ་སྡེབ་ལེགས་པར་བཞེངས་པའི་ཚུལ། རྒྱུན་ཆགས་ཞེས་པའི་ཚིགས་བཅད་ཀྱི་ལམ་དང་རིང་ཐུང་སྤེལ་བའི་སྲད་བུ་དྲི་མ་མེད་པ་ལ་སྦྲེངས་ཏེ་སྨྲས་པ། རྣམ་དག་གངས་རིའི་ཕྲེང་བས་ཡོངས་སུ་བསྐོར་བའི་ས་ཕྱོགས་ཉམས་དགའ་བཀྲ་ཤིས་རྒྱལ་བས་བསྔགས་པའི་བྱང་ཆུབ་གླིང་མཆོག་འདིར། །རྒྱལ་བའི་རྒྱལ་ཚབ་འགྲོ་ལ་ཀུན་ནས་དགའ་བའི་དཔལ་སྟེར་རིན་ཆེན་ཆོས་ཀྱི་རྒྱལ་མཚན་རྩེ་མོར་མཐོན་ཞིང་ལེགས་གསུངས་དྲི་མ་མེད་པའི་སྤྲིན་ཕུང་བསྡུས་ནས་བདུད་རྩིའི་ཆར་རྒྱུན་འབེབས་མཛད་པ། །དཔལ་ལྡན་བཟང་པོའི་མཚན་དང་དཔེ་བྱད་རབ་འབར་རྒྱུ་འཕྲུལ་དྲྭ་བའི་ཟློས་གར་སྒྱུར་མཁས་གང་ཡིན་དེས་ནི་འགྲོ་ལ་ཀུན་ནས་རྩེ་ཕྱིར་རྟེན་གསུམ་རིན་ཆེན་མཆོག །ཐོག་མར་རྒྱལ་བའི་བཀའ་འགྱུར་རིན་ཆེན་རྒྱུ་བཟང་འདི་ནི་དད་ཅན་དག་གིས་ལེགས་པར་ཕུལ་བའི་ལོངས་སྤྱོད་རྣམས་ནི་གནས་སྐབས་མཐར་ཐུག་དག་གིས་འབྲས་བཟང་འགྲུབ་ཕྱིར་དུ། །མ་ལུས་རྒྱལ་བ་སྲས་བཅས་ལོ་པཎ་སྐྱེས་མཆོག་རྒྱལ་བློན་བྱང་སེམས་བརྒྱུད་པའི་བླ་མ་རྣམས་ལ་སྲིད་ཞུས་གུས་པའི་བཀའ་དྲིན་གསོབ་ཕྱིར་བཞེངས་པའི་དགོངས་པ་དེང་འདིར་ཤར། །ཤར་བའི་བཀའ་བསྩལ་སྤྱི་གཙུག་ནོར་བུས་ལེན་པའི་གུས་ལྡན་གཏོང་བའི་བློ་མཆོག་སེར་སྣའི་སྒྲིབ་པ་རྣམ་པར་བྲལ་བའི་ངང་ཚུལ་ཅན། །ཚན་པོ་ཆེ་ཡི་སྟོབས་དང་ལྡན་ཞིང་དྲག་པོའི་ཤུགས་ཀྱིས་ཕས་རྒོལ་འཇོམས་དང་རང་སྲིད་སྐྱོང་མཁས་པ། །མགོན་པོ་རྒྱལ་མཚན་དཔལ་ལྡན་བཟང་པོའི་ལོངས་སྤྱོད་དང་ལྡན་དེས་ནི་ཁྱུ་མཆོག་ཉིད་དུ་མཛད་དེ་དྲུང་འཁོར་རགས་མའི་ཚོགས། །སྒྱུ་རྩལ་འགྲན་ཟླ་མེད་ཅིང་རྗེ་ལ་གུས་པའི་སྒོ་གསུམ་ཐལ་མོ་ལེགས་སྦྱར་སྟོན་ཟླ་ལྟ་བུར་མཛེས་པའི་བཞིན་ལས་འཛུམ་གྱི་ཕྲེང་བ་རྣམ་པར་འཕྲོ། །དེ་དག་ཀུན་ཀྱང་རང་རང་འཁོར་དང་བཅས་ཏེ་བཀའ་བསྩལ་སྒྲུབ་ལ་འགྲན་པ་བཞིན། །གཞན་དུ་ཕོ་ཉ་ཞོ་ཤས་འཚོ་བ་རྣམས་ཀྱང་ཡིད་ལ་དགའ་བའི་ཆུ་གཏེར་གྱིས་གང་བཞིན་གྱི་པདྨོ་རྣམ་པར་འབུས་པའི་འཛུམ་མདངས་དང་བཅས་བྱ་བ་སྒྲུབ་ལ་ངལ་བ་མེད། །དེ་ལྟར་མཐུན་པར་བགྱིས་ཏེ་སྦྱོར་དངོས་རྗེས་གསུམ་རྣམ་པར་དཀར་བས་ཐུགས་དམ་བཟང་པོ་དེང་འདིར་བསྒྲུབས། །མི་མཇེད་ཞིང་གིས་ས་ཡི་ཐིག་ལེ་ལྷོ་རྒྱལ་འཛམ་བུ་ཏྲི་ཤས་མཚན་པའི་གླིང་མཆོག་ཐུབ་དབང་མཆོག་གིས་ཐུགས་བསྐྱེད་དམ་པས་བཟུང༌། །རྒྱལ་སྲས་འཕགས་པའི་ཚོགས་ཀྱིས་ཡོངས་སུ་གང་ཞིང་གཞན་ཕན་བློ་མཆོག་མངའ་བས་སྐྱེ་དགུའི་དོན་ལ་ཉིན་མཚན་གཡེལ་མེད་བརྩོན་རྣམས་དང༌། །ཉན་རང་འཕགས་པའི་ཚོགས་རྣམས་དང་ནི་སྣ་ཚོགས་གདུལ་བྱ་ལྷ་ཀླུ་གནོད་སྦྱིན་དྲི་ཟའི་ཚོགས་དང་འགྲོ་མཆོག་རྣམས་ལ་ཐར་ལམ་བསྟན། །བསྟན་པའི་སྙིང་པོ་དར་བའི་འཕགས་ཡུལ་རྡོ་རྗེ་གདན་ལས་བྱང་དུ་ཕྱོགས་པ་འབྲི་གུང་བྱང་ཆུབ་གླིང་མཆོག་རྒྱལ་བའི་བཞུགས་གནས་འདི། །ས་འཛིན་རྣམས་ནི་ཆེད་དུ་བཀོད་པ་ལྟ་བུར་ལྕགས་རིའི་ཚུལ་གྱིས་ཡོངས་བསྐོར་འཇིགས་པའི་དགྲ་དང་རྣམ་པར་བྲལ་ཞིང་བག་ཕེབས་པ། །དྲི་མ་མེད་པའི་ཆུ་རྒྱུན་རྣམས་ནི་དུས་ཀྱི་འཆུས་པའི་ཁ་དོག་དང་ལྡན་ཡིད་འོང་ལྷུང་ལྷུང་སྒྲ་འབྱིན་ལྦུ་ཕྲེང་ཟུར་མིག་གཡོ། །སྨད་ཞོལ་རྐང་འཐུང་ལོ་འདབ་མེ་ཏོག་འབྲས་བུས་སྤུད་པའི་དགའ་སྟོན་དང་ལྡན་ཕན་ཚུན་ཡལ་གའི་ཁྱོན་ཡངས་རྩེ་མོར་གཉིས་སྐྱེས་ཚོགས། །རབ་ཏུ་མཛེས་པའི་འཕུར་ལྡིང་ཟློས་གར་བསྒྱུར་ཞིང་མགྲིན་པའི་རོལ་མོ་འཁྲོལ་བས་དྲི་ཟའི་ཚོགས་ཀྱི་གླུ་དང་རོལ་མོའི་ཁེངས་པ་འཕྲོག

།ས་གཙང་རི་བོའི་གཟེངས་མཐོ་མཐིལ་སྡེངས་དང་ནི་གཤང་གཤོང་ཉམས་དགས་རྣམ་པར་བརྒྱན་ཞིང་ཏིང་འཛིན་རྩེ་གཅིག་སྒྲུབ་པའི་བསྟི་གནས་མཆོག །རྒྱལ་བས་བསྔགས་ཤིང་རྒྱུན་ཆད་མེད་པར་གྲུབ་ཆེན་དུ་མས་དམ་པའི་ཆོས་ཀྱི་འབྲུག་སྒྲ་སྙན་པས་གདུལ་བྱའི་ཚོགས་ལ་ཆོས་ཆར་འབེབས། །ཡོངས་སུ་སྨིན་ཅིང་གྲོལ་བའི་ལམ་བཟང་མཆོག་གི་ས་ལམ་མ་ལུས་སྐད་ཅིག་རེ་རེས་བསྒྲོད་པར་མཛད་ཅིང་སྐུ་བཞིའི་འབྲས་བུ་སྨིན། །གཞན་དུ་ལོ་གྲངས་དུ་མར་བསྒྲུབས་པའི་ས་སྡེ་བཙུགས་ལ་འདིར་ནི་ཉིན་ཞག་འགའ་ཙམ་གུས་པའི་སྟོབས་ཀྱིས་གནས་པ་དོན་ཆེ་ཞེས། །འཇིག་རྟེན་གསུམ་གྱི་བླ་མ་དེ་ཡི་གསུང་ལས་བསླུ་བ་མེད་པའི་སྒྲ་དབྱངས་བསྒྲོགས་པས་དེར་གནས་འགྲོ་བ་ཉམ་ངའི་གཡང་ལས་གྲོལ། །ཞིང་ཁམས་མཆོག་འདིར་ཉེ་བའི་ས་ཕྱོགས་མཚེའུ་ཁ་བདེ་ལྡན་གཙུག་ལག་ཁང་ཆེན་འོག་མིན་དང་མཚུངས་གཞལ་མེད་མཆོག་གི་ཁྲི་སྟེང་དུ། །ཆོས་ཕུང་བརྒྱད་ཁྲིའི་བརྗོད་བྱ་མ་ལུས་བསླབ་གསུམ་རིམ་གཉིས་ཡན་ལག་དང་བཅས་མ་ནོར་ཚུལ་བཞིན་སྟོན་པའི་གསུང་རབ་རིན་ཆེན་གཏེར། །ལུག་ལོའི་སྟོན་དུས་སྨིན་དྲུག་ཟླ་བའི་ཡར་ཚེས་བཟང་པོར་རིག་བྱེད་མཁས་པའི་མཐར་སོན་ཡི་གེའི་འདུ་བྱེད་སྒྱུར་ལ་ཟླ་བྲལ་བ། །བཞི་བརྒྱའི་ཚོགས་བཅས་རིན་ཆེན་འབུར་དུ་དོད་པར་འཁོད་པའི་ལྟོ་དཀར་མཁན་པོ་བཀྲ་ཤིས་གྲངས་ལྡན་དང་ནི་སྤྱོད་ལྡན་ཞུ་དག་མཁས། །གླེགས་ཤིང་གླེགས་ཐག་ན་བཟའི་ཚོགས་རྣམས་རང་རང་བཟོ་ལ་སྦྱངས་པའི་མཐར་ཕྱིན་རྣམས་ཀྱི་ལེགས་པར་བསྒྲུབས་ཏེ་འགྲུབ་སྦྱོར་བཟང་པོ་ལ། །བསླབ་གསུམ་དྲི་མ་མེད་ཅིང་རིམ་གཉིས་མཐར་སོན་རིག་སྔགས་ཆོ་ག་རྒྱ་མཚོའི་དོན་ལ་དབང་འབྱོར་བཤེས་གཉེན་བརྒྱ་ཕྲག་དུ་མ་ཡིས། །རབ་གནས་ཚུལ་བཞིན་མཛད་པའི་མངའ་དབུལ་ཤིས་བརྗོད་ཕྲེང་བ་སྤྲེལ་ཞིང་མེ་ཏོག་འཐོར་བའི་གཙོ་བོ་མཚུངས་མེད་རྒྱལ་བའི་དབང་པོས་མཛད། །དེ་ཚེ་ནམ་མཁའི་ཁམས་ཀུན་མཁའ་སྤྱོད་ས་དང་ས་འོག་ལ་སྤྱོད་དཔའ་བོ་རྣལ་འབྱོར་མ་དང་ལྷ་ཡི་བུ་དང་བུ་མོས་གང༌། །འཇའ་དང་འོད་ཀྱིས་ནམ་མཁའི་ཁམས་ཀུན་མཛེས་པར་བྱས་ཤིང་མེ་ཏོག་ཆར་ནི་ལྡིང་ཞིང་འབབ་པས་ས་གཞིའི་ངོས་ཀུན་ཁེབས་པར་གྱུར། །ཕྱི་ནང་གསང་བའི་མཆོད་པ་ཀུན་ཏུ་བཟང་པོའི་སྤྲིན་ཕུང་ལས་བྱུང་སྙན་པའི་གླུ་དང་མཛེས་པའི་གར་བསྒྱུར་ལྷབ་ལྷུབ་གོས་ལྡན་ཞིང༌། །སྣ་ཚོགས་རྒྱན་གྱིས་རྣམ་པར་སྤུད་པའི་ན་ཆུང་བཟང་མོ་རྣམས་ནི་མེ་ཏོག་དྲི་ངད་ལྡན་པའི་སྤོས་དང་མར་མེ་དྲི་ཆབ་ཐོགས། །གྱ་ནོམ་རོ་བརྒྱ་ལྡན་པའི་ཞལ་ཟས་དང་ནི་གླུ་དང་སྦྱར་བའི་རོལ་མོར་བཅས་ཏེ་ལྷ་ཡུལ་ས་དང་བར་སྣང་ལ་གནས་པའི། །ཡིད་རབ་འཕྲོག་ཅིང་སྣ་ཚོགས་མཆོད་པའི་བཀོད་པས་མཛེས་ཤིང་ཚོགས་གཉིས་སྤྲིན་ཕུང་ལས་བྱུང་དྲི་མ་མེད་པའི་མཆོད་པས་མཆོད་པར་བྱས། །ཡོན་གྱིས་ཁྱད་པར་རྣམ་ཐོས་བུ་ཡི་འབྱོར་པ་ཟིལ་མནན་ལྷ་ཡི་གོས་དང་ཁ་དོག་རྣམ་པར་བཀྲ་བའི་དར་གྱི་ཆུན་པོས་བར་སྣང་བཀང༌། །འགྱིང་ལྡན་འགྲོས་བཟང་རྟ་དང་གླང་པོ་ན་གཞོན་ལ་སོགས་རྐང་བཞིའི་ཚོགས་ཀྱིས་བར་མཚམས་མེད་པར་ས་ཡི་ཁྱོན་ཀུན་གང་བར་བྱས། །གཞན་དུ་བདུད་རྩིའི་བཅུད་ཀྱིས་གང་བའི་གན་དཀར་དང་ནི་གསེར་གཡུ་གོ་ཁྲབ་ལྷ་ཡི་འབྱོར་པས་ཡིད་ཀྱི་ཤིང་རྟ་གང་བར་མཛད། །རིག་བྱེད་པ་རྣམས་རབ་ཏུ་དགའ་བའི་དཔལ་ཐོབ་རང་རང་རྫུ་ལ་བརྟེན་ཀྱང་འཛུམ་བུ་མ་ཐུབ་ཕན་ཚུན་བལྟ་ཞིང་མཛེས་པའི་རྣམ་འགྱུར་བསྟན། །ཉིན་དང་མཚན་དུ་གཡེལ་བ་མེད་པར་རྗེ་འདིའི་བསྟོད་པ་འབའ་ཞིག་ཁ་ཏོན་བྱེད་ཅིང་འདི་ཕྱིའི་དོན་ཀུན་བདེ་བླག་འགྲུབ་པར་གྱུར། །དེ་ལྟར་ལེགས་བྱས་བྱེ་བས་འཕགས་པའི་སྐྱེ་དགུ་རྣམས་ནི་ཕྱོགས་འདིར་དལ་འབྱོར་དོན་དང་ལྡན་ཞིང་ལོངས་སྤྱོད་རྣམས་ཀྱི་སྙིང་པོའི་དོན། །དེ་ལྟར་བཞུགས་པའི་གཙུག་ལག་ཁང་ཆེན་འདི། །ཕྱོགས་སུ་གོམ་པ་གང་བོར་རྣམ་གྲོལ་ལམ། །ཚེ་གཅིག་ཉིད་དུ་ཐོབ་འགྱུར་ཐེ་ཚོམ་མེད། །རྟེན་གསུམ་རིན་ཆེན་འདི་རྣམས་བཞེངས་ཚེ་ཡིད། །དང་བ་དང་ནི་དད་པ་ལྷུར་བླངས་ནས།

ཅུང་ཟད་ཙམ་གྱིས་འབྱོར་པ་ཕུལ་བ་དང༌། །མཐོང་ཐོས་དྲན་དང་རེག་པར་གྱུར་པ་འམ། །ཆུ་ལེན་མེ་འབུད་ཐལ་འཆག་ལ་སོགས་པ། །ཐམས་ཅད་ངན་འགྲོའི་འཇིགས་པ་དང་བྲལ་ཞིང༌། །མངོན་པར་མཐོ་དང་ངེས་ལེགས་འབྲས་བུ་ཐོབ། །དེ་ཕྱིར་བདག་ཅག་ལྟོས་བཅས་ཐམས་ཅད་ཀྱང༌། །གནས་སྐབས་དབང་གིས་བསམ་པ་ཅི་ཤར་ཡང༌། །ཐམས་ཅད་དགེ་ལ་བཀོད་མཛད་ཆོས་ཀྱི་རྗེ། །འདི་འདྲའི་མགོན་གྱིས་རྗེས་བཟུང་སྐལ་པ་བཟང༌། །དེ་ཕྱིར་སྙིང་ནས་དད་གུས་བསྐྱེད་པར་གྱིས། །ཞེས་སོ། །དེ་ལྟ་བུའི་བདག་ཉིད་ཆེན་པོ་འདིས། རྒྱལ་བའི་བཀའ་འགྱུར་རིན་པོ་ཆེ་བཞེངས་པའི་དགོངས་པ་ནི་མཐར་ཕྱིན། འབྲི་གུང་བྱང་ཆུབ་ཀྱི་གླིང་དུ་བཤད་སྒྲུབ་ཀྱི་སྙིང་པོ་ལེན་པའི་དགེ་འདུན་གྱི་ཚོགས་པ་རྣམས་ནི་ཡིད་བཞིན་གྱི་རྒྱ་མཚོ་བཞིན་དུ་དར་ཞིང༌། བརྒྱ་ཕྲག་རེ་རེ་དང་གཉིས་གཉིས་ཀྱིས་གང་བ་དང་བྲི་བ་ནི་མི་མངོན། སོ་སོའི་ཡོངས་འཛིན་ཆེན་པོ་རྣམས་ཀྱིས་ཕྱོགས་མཐའ་དག་དགེ་འདུན་གྱི་བྱ་བ་འཁོར་ལོ་རིན་པོ་ཆེ་རྣམ་པ་གསུམ་གྱིས་དུས་འདའ་བར་བྱེད་པའི་དགོངས་པ་ནི་བསྒྲུབས། འཇིག་རྟེན་གསུམ་གྱི་མགོན་པོ་ནས་དེང་སང་གི་བར་དུ། བྱེ་བྲག་གིས་གདུལ་བྱར་གྱུར་པའི་འདན་ཡུལ་སོགས་ནས། རྗེ་ཉིད་ལ་མི་ཕྱེད་པའི་དད་པ་བརྟན་པོ་ཐོབ་ཅིང༌། ཡོན་ཏན་དུ་མའི་ཁུར་གྱིས་ལྗི་བའི་བཤེས་གཉེན་ཆེན་པོ་པུཎྱ་ས་མུ་དྲས་ཐོག་དྲངས་ཁམས་སྐྱོའི་བླ་མ་ཆེན་པོ་ཁུ་དབོན་རྣམས་དང༌། བཀྲ་ཤིས་སྒང་པའི་བླ་མ་ཆེན་པོ་ཁུ་དབོན་འཇའ་མོ་དབོན་པོ་དང་བཅས་པའི་ཆེ་དགུ་རྣམས་ཀྱིས་ཕྲིན་ལས་ཀྱི་རྩ་བ་བཟུང་སྟེ། འབུལ་དཔོན་རྣམས་ལ་རིམ་པ་བཞིན་དུ། རྟ་དང་དྲེའུ་གསེར་དངུལ་སོགས་ལོངས་སྤྱོད་རྣམས་ཀྱིས་འབུལ་བ་རྒྱུན་མི་འཆད་ཅིང༌། ཁྱད་པར་རྒྱ་ནག་ནས། གོང་མ་རྒྱལ་པོའི་གནང་སྦྱིན་རྣམས་ཀྱང་ཇེ་བཟང་ཇེ་བཟང་དུ་གྱུར་ཅིང༌། འབུལ་དཔོན་རྣམས་ཀྱིས་ཀྱང་ཇི་ལྟ་བ་བཞིན་ཕྱག་དུ་འབྱོར། མངའ་རིས་བསྐོར་གསུམ་ནས་ཀྱང༌།

གུ་གེའི་རྒྱལ་པོ་སོགས་སོ་སོའི་ས་སྐྱོང་ཆེ་ཆུང་དགོན་སྡེ་གྲྭ་བུ་སློབ་དང་བཅས་པ་རྣམས་ཀྱིས་ཀྱང་སོ་སོ་ནས་འབུལ་བའི་བྱེ་བྲག་བགྲང་བ་ལས་འདས་པ་རྣམས་དང༌། དབུས་གཙང་གི་ཆེ་དགུ་ཕལ་ཆེར་གྱི་རྗེ་བཙུན་འདིའི་ཞབས་པད་ལ་སྤྱི་གཙུག་གིས་ནོར་བུས་བཏུད་ཏེ་ལྷ་དང་བཅས་པའི་འཇིག་རྟེན་ན་འགྲན་ཟླ་དང་བྲལ་ཞིང་རྒྱལ་བའི་རྒྱལ་ཚབ་ཏུ་གྱུར་པས་དེ་དག་གིས་ཕུལ་བའི་ལོངས་སྤྱོད་རྣམས་ཆུད་མི་ཟ་བ་དང༌། འགྲོ་ཀུན་རྣམ་གྲོལ་གྱི་ལམ་ལ་འགོད་པའི་ཕྱིར། རྒྱལ་བའི་གསུང་རབ་ལ་རྒྱལ་བ་ཉིད་དང་མཚུངས་པའི་ཟབ་པ་དང་རྒྱ་ཆེ་བའི་དོན་རྣམས་ལ་ཐོགས་པ་མེད་པའི་བློ་གྲོས་ཀྱིས་ཕྱིན་ཅི་མ་ལོག་པར་གསལ་བར་ཟབ་མོའི་དོན་རྣམ་པར་འབྱེད་ནུས་པའི་དམ་པ་རྣམས་ཀྱི་བསྟན་བཅོས། ལོ་པཎ་ཆེན་པོ་རྣམས་ཀྱི་ཇི་སྙེད་འགྱུར་བ་རྣམས་ནི། རྒྱལ་བའི་གསུང་གི་གྲུ་བོ་ཆེ་ལ་བརྟེན་ནས་འགྲོ་ཀུན་ཐར་པའི་གླིང་དུ་སྒྲོད་པར་མཛད་པའི་དེད་དཔོན་ནམ། ཤེས་བྱའི་གནས་ཐམས་ཅད་མངོན་སུམ་དུ་བལྟ་བར་བྱེད་པའི་མིག་དང་མཚུངས་པར་གཟིགས་ནས། འདི་དག་འབྲུ་དག་པར་གླེགས་བམ་དཀར་པོའི་ཕྲེང་བར་སྤེལ་བ་སྔོན་ཆད་བོད་འདིར་མང་ཞིག་བྱུང་འདུག་ནའང༌། གླེགས་བམ་སྔོན་པོའི་ངོས་ལ་རིན་པོ་ཆེའི་ཡིག་འབྲུས་བཀོད་པ་མི་འདུག་པས། ཉིད་ཀྱིས་རྒྱལ་བ་སྲས་དང་བཅས་པ་ལ་སྔོན་ཆད་མ་བྱུང་བའི་བཀུར་སྟི་ཆེན་པོས་བསྙེན་བཀུར་བ་དང༌། རྒྱལ་བའི་བསྟན་པ་རིན་པོ་ཆེ་ལ་བྱ་བ་རླབས་པོ་ཆེ་མཛད་པའི་སྒོ་ནས་མཐའ་ཡས་པའི་སྐྱེ་དགུ་རྣམས་སྐྱོབ་པའི་སླད་དུ། རྒྱུ་རིན་པོ་ཆེ་ལས་གྲུབ་པའི་ཐུགས་དམ་བསྟན་འགྱུར། བཀའ་བརྒྱུད་གོང་མའི་བཀའ་འབུམ་ལྟོས་ཆེ་བ་དང་བཅས་པ། གླེགས་བམ་སྔོན་པོའི་ཕྲེང་བ་བསྟན་པའི་མཛེས་རྒྱན་འདི་སྤེལ་བར་བཞེད་ནས། ཐོག་མར་མ་ཕྱི་འཛམ་གླིང་ཆོས་ཀྱི་རྒྱལ་པོའི་ཐུགས་དམ་བསྟན་འགྱུར་ལས་ཞུས་ཤིང༌། དག་པའི་ཆུ་རྒྱུན་གྱིས་བྱི་དོར་མཛད།

ཅུང་ཟད་ཁ་འཐོར་རྣམས་ལེགས་པར་བསྡུས་ཏེ་ཚང་བར་མཛད་ནས། སྡེ་ཚན་སོ་སོའི་བཞུགས་ཚུལ་གོ་རིམ་རྣམས། མཁས་ཤིང་གྲུབ་པ་བརྙེས་པ་རྣམས་ཀྱིས་བཞེད་པའི་དཀར་ཆག་གཞིར་བཞག་སྟེ། གཞན་དག་ནི་རེ་ཞིག་ངལ་གསོའི་གནས་སུ་མཛད་དོ། །དེ་དག་གི་དོན་ཚིགས་སུ་བཅད་དེ་སྨྲས་པ། མཁའ་ལྡིང་རྒྱལ་པོ་བྱ་ལོ་ཤར་བའི་ཚེ། །འཕན་ཞོགས་རིག་པའི་གནས་ནས་ལེགས་འོངས་པའི། །བྲིས་མཁན་མཁས་རྣམས་མཁས་པས་ལེགས་པར་བརྟགས། །རྩོད་མེད་མཁས་པའི་ཚོགས་རྣམས་ཕྱོགས་འདིར་བསྡུས། །གཟའ་སྐར་སྦྱོར་བྱེད་ཕུན་སུམ་ཚོགས་པ་ལ། །དབུ་འཛུགས་མཛད་དེ་ལོ་བཞིའི་ནང་ལ་གྲུབ། །ཞུ་དག་གསུང་རབ་དོན་ལ་ལེགས་སྦྱངས་ཤིང༌། །སྒྲ་དང་ཚད་མའི་དཔལ་འབྱོར་དུ་མས་ཕྱུག །འབྲི་གུང་བྱང་ཆུབ་གླིང་ན་བཞུགས་པ་ཡི། །སྐྱེས་ཆེན་དུ་མས་ཞུས་ཤིང་དག་པར་མཛད། །པོ་ཏི་གཉིས་གཉིས་དྲིལ་བའི་ཕྲེང་བ་ནི། །བརྒྱ་དང་བརྒྱད་དུ་ལེགས་པར་སྤེལ་བའི་ཚེ། །ལོ་ཐོག་ཕུན་ཚོགས་ནད་དང་མུ་གེ་བྲལ། །འཇའ་འོད་གུར་དང་མེ་ཏོག་ཆར་རྣམས་ཀྱིས། །རྒྱུན་ཏུ་ནམ་མཁའི་ངོས་ཀུན་མཛེས་པར་བྱས། །ཡོངས་སུ་རྫོགས་པར་བསྒྲུབ་ཕྱིར་བྱི་བའི་ལོ། །ཆོ་འཕྲུལ་ཆེན་པོ་རྟ་ཡི་ཟླ་བ་ལ། །སྨྱུ་གུ་འཛུགས་པར་རྩོམ་པའི་དུས་ཀྱི་ཚེ། །དབྱར་དུས་ཕྱོགས་འདིས་རིང་པར་འོངས་ནས་ནི། །ངོ་མཚར་བལྟ་ཞིང་མཆོད་ཕྱིར་ཆས་པ་བཞིན། །རྩྭ་སྔོ་ལོ་འདབ་དུས་ལས་ཡོལ་བ་ཡང༌། །ཤིང་རྣམས་མེ་ཏོག་ཕྲེང་བའི་དོ་ཤལ་འཕྱང༌། །རིག་བྱེད་པ་རྣམས་ཡ་མཚན་མིག་བསྒྲད་ནས། །བདེན་ནམ་བརྫུན་ཞེས་བརྟགས་པའི་ལམ་ལ་བཞུགས། །ལེགས་པར་རྟོགས་ནས་དད་པའི་མིག་བུ་རྙེད། །ངོ་མཚར་དོན་ལ་ཡེངས་པ་མེད་པར་བལྟ། །ཟས་སྐོམ་ཡོན་ལ་སྲེད་པ་ཆུང་བར་གྱུར། །ཉིན་མཚན་གཡེལ་མེད་བརྩོན་པའི་གོ་ཆ་བགོས། །རིང་པོར་མ་ཐོགས་དགོངས་པ་ལེགས་པར་གྲུབ། །དེ་ནས་དུས་བཟང་གཟའ་སྐར་འཛོམ་པ་ལ། །སྔགས་འཆང་གྲུབ་པ་བརྙེས་པའི་སྐྱེས་བུ་མཆོག

།དཔལ་ལྡན་ཟླ་བའི་འོད་ཀྱིས་མཚན་འཆང་བས། །རབ་གནས་མངའ་དབུལ་མཚན་ཉིད་ཚང་བར་མཛད། །གླེགས་ཤིང་གླེགས་ཐག་ན་བཟའི་ཚོགས་དང་བཅས། །རིན་ཆེན་ཁྲི་ལ་བཞུགས་སུ་གསོལ་ནས་ནི། །ཤིས་བརྗོད་མེ་ཏོག་འཐོར་བའི་གྲལ་དབུ་ལ། །མཚུངས་མེད་ཀུན་དགའི་ཉི་མ་བཞུགས་པར་མཛད། །ཡོན་ཏན་ཁུར་གྱིས་ལྕི་བའི་ཆེ་བགྲེས་ཀྱི། །ཐོག་དྲངས་དགེ་འདུན་རྣམས་ཀྱི་གཡས་གྲལ་མཛད། །རིག་བྱེད་མཁས་པའི་རྒྱན་འཆང་ཏོག་དཀར་བས། །ཐོག་དྲངས་བྲིས་མཁན་རྣམས་ཀྱིས་གཡོན་གྲལ་མཛད། །བཟའ་བཏུང་བཀུར་སྟིའི་ཁྲི་ལ་བླངས་པའི་སྟེང༌། །ཡོན་གྱི་ཁྱད་པར་རྣམ་པར་བཀྲམ་པ་ནི། །བར་སྣང་གོས་དང་དར་གྱིས་མཛེས་པར་བྱས། །ས་གཞིའི་ངོས་ཀུན་གོ་དང་ཁྲབ་ཀྱིས་ཆོད། །བར་མཚམས་ཐམས་ཅད་གསེར་གཡུ་ཟངས་ཀྱི་གཏམས། །ཕན་ཚུན་ལུང་པ་རྟ་དང་ནོར་གྱིས་བཀང༌། །ཤིས་བརྗོད་སྙན་པའི་ཕྲེང་བ་སྦྲེངས་ནས་ནི། །མེ་ཏོག་ཆུན་པོ་འཐོར་བའི་དུས་ཀྱི་ཚེ། །མཁའ་ལ་མེ་ཏོག་ཆར་ནི་ཆེར་བབས་ཤིང༌། །ཕྱོགས་ཀུན་འཇའ་དང་འོད་ཀྱིས་གང་བར་གྱུར། །དེ་ཚེ་རིག་བྱེད་པ་རྣམས་ཕན་ཚུན་དུ། །ཟུར་མིག་བལྟ་ཞིང་འདི་ལྟར་སེམས་ཞེས་གྲགས། །འདི་ཅི་རྨི་ལམ་ངོ་མཚར་རམ། །འོན་ཏེ་མངོན་སུམ་ཡིན་ནམ་ཞེས། །སེམས་ཤིང་ངེས་པ་ཐོབ་པའི་ཚེ། །བཞིན་གྱི་དཀྱིལ་འཁོར་འཛུམ་གྱི་ཕྲེང་བས་གུང༌། །ལག་པའི་པད་དཀར་སོར་མོའི་འདབ་ཕྲེང་ཅན། །སྤྱི་བོར་ཟླུམ་ཞིང་བསྟོད་པའི་སྤྲིན་ཕུང་ལས། །དད་བའི་ཆར་རྒྱུན་ཅི་ཡང་བབ་པར་གྱུར། །གུས་པའི་ལྷ་ཕྱག་མང་དུ་འཚལ་ནས་ནི། །རང་རང་འདོད་པའི་གནས་སུ་ཁ་ལོ་སྒྱུར། །འདི་ཡི་རྒྱུ་ཤོག་འཕྲལ་གྱིས་ལོངས་སྤྱོད་རྣམས། །ཡི་གེའི་འདུ་བྱེད་སྒྱུར་བར་གང་གིས་ནུས། །མདོར་ན་སྔ་ཕྱིར་ཡོན་རྫོངས་སོང་བའི་ཚུལ། །ཅུང་ཟད་ཁོ་བོས་མཐོང་ཚུལ་འདི་ལྟར་ཡིན། །རྟ་མཆོག་དུལ་ཞིང་འགྱིང་བ་འགྲོས་བཟང་དང༌། །སྤུ་སྡུག་ཁུར་བཟང་ཆེན་པོར་འོས་པ་ཡིས། །དྲེའུ་དང་བཅས་བཞི་བརྒྱ་ལྷག་ཙམ་སོང༌།

ཁྱུང་དཀར་མཛོ་དང་མཛོ་མོའི་ཚོགས་རྣམས་དང༌། །མདོར་ན་རྐང་བཞིའི་ཚོགས་ཀྱང་གྲངས་ལས་འདས། །གན་གོས་ལྷ་ཡི་གོས་ལ་འགྲན་ནུས་པ། །བཟོ་ཡུག་དུ་མ་དང་བཅས་གན་དར་སོགས། །དཀར་སྤྱད་ལ་སོགས་ཁྱད་ནོར་གནང་སྦྱིན་རྣམས། །རེ་རེའི་མིང་ནས་བགྲང་བར་མི་ནུས་སོ། །འདི་ཡི་ཞལ་ལྟ་བཀོད་པའི་ཁྱད་པར་དང༌། །ཐུགས་ཁུར་ཐམས་ཅད་མཐིལ་དུ་བླངས་ནས་ནི། །ཞབས་འབྲིང་སྒྲུབ་པར་བྱེད་པའི་སྐྱེས་བུ་ནི། །འབྲི་གུང་བསྟན་པ་རིན་ཆེན་འཛིན་པའི་ཕྱིར། །བོས་པའི་འགྲོན་བཞིར་གྲགས་པའི་ཡ་གྱལ་མཆོག །རྭ་སྒྲེང་མཐུ་ཆེན་ཞེས་བྱའི་གདུང་རིགས་ལས། །ལེགས་པར་འོངས་ཤིང་ཐུགས་ལས་འཁྲུངས་པའི་སྲས། །སྨོན་ལམ་མང་པོས་སྔོན་ནས་ལེགས་བཏུད་ཅིང༌། །དཔའ་ཞིང་བརྟུལ་ཕོད་བློ་གྲོས་མཆོག་ལྡན་པ། །མགོན་པོ་རྒྱལ་མཚན་ལེགས་པའི་དཔལ་འཛིན་གང༌། །སྤོབས་པ་བཟང་པོ་ཅན་དེས་གུས་པར་བསྒྲུབས། །རྒྱལ་བས་བསྔགས་པའི་འཛམ་གླིང་བྱང་ཕྱོགས་འདིར། །རྒྱལ་བ་གཉིས་པ་འཇིག་རྟེན་གསུམ་མགོན་གྱི། །ཞབས་ཀྱིས་བཅགས་ཤིང་བྱིན་གྱིས་བརླབས་པའི་ས། །དྲང་སྲོང་འཇིགས་མེད་བསམ་གཏན་མཛད་པའི་གནས། །སྒོ་མང་གསེར་གྱི་མཆོད་སྡོང་འགྱིང་བའི་ཞོལ། །རྒྱལ་དབང་ཀུན་དགའ་རིན་ཆེན་དཔལ་བཟང་པོ། །རྒྱུན་ཏུ་ཆོས་འཁོར་སྐོར་ཞིང་བཞུགས་པའི་གནས། །ཆོས་འདོད་སྐལ་ལྡན་ཚོགས་རྣམས་འདུ་བའི་ཞིང༌། །རིན་ཆེན་བསྐྱེད་མོས་ཚལ་གྱི་མཚོ་འགྲམ་དུ། །དྲི་མེད་ནོར་བུའི་ལྗོན་ཤིང་ཕྲེང་བ་ཅན། །འཁྲིལ་ཤིང་ཤེལ་གྱི་ལྕུག་ཕྲན་གཞོན་ནུས་འཁྱུད། །སྣ་ཚོགས་མེ་ཏོག་རྣམས་ནི་རྣམ་པར་བཀྲ། །ཡིད་འོང་བུང་བའི་ཚོགས་རྣམས་འཕུར་ཞིང་ལྡིང༌། །སྤུ་སྡུག་རི་དྭགས་ཚོགས་རྣམས་རྒྱུག་ཅིང་མཆོང༌། །མྱོས་པའི་ཁུ་བྱུག་ཟབ་མོའི་གླིང་བུ་སྒྱུར། །ཡིད་འོང་བྱེའུ་མགྲིན་པའི་པི་ཝཾ་སྒྲོག །རིན་ཆེན་བཻ་ཌཱུར་སྔོན་པོའི་དབུས་མཐོ་བར། །ལྷ་ཕྲུག་གཞོན་ནུ་མེ་ཏོག་འཐོར་བའི་གནས། །མཚེའུ་ཁ་བདེ་ལྡན་གཙུག་ལག་ཁང་ཆེན་དུ། །རྗེ་འདིས་བཞེངས་པའི་བཀའ་འགྱུར་རིན་ཆེན་དང༌། །ཐུགས་དམ་རྟེན་གསུམ་མང་དུ་གྲུབ་པའང་བཞུགས། །ཁྱད་པར་ཕྱོགས་འདིར་སྔོན་ཆད་མ་བྱུང་པའི། །བསྟན་འགྱུར་རིན་ཆེན་བསྟན་པའི་མཛེས་རྒྱན་འདི། །ཕྱོགས་འདིར་རིན་ཆེན་བུམ་བཟང་བྱོས་པ་འམ། །ཕྱོགས་བཅུའི་ཡིད་བཞིན་ནོར་བུ་མ་ལུས་པ། །ཞིང་འདིས་བསྡུས་ཏེ་གཅིག་ཏུ་སྤུངས་པ་བཞིན། །གཟིམས་ཁང་མཚེའུ་ཁའི་རྒྱལ་མཚན་རྩེ་མོར་བཏགས། །གྲུབ་གཉིས་འདོད་དགུའི་ཆར་རྒྱུན་ཅི་ཡང་འབེབས། །རྒྱལ་བ་རྒྱ་མཚོ་དགྱེས་པའི་མཆོད་སྤྲིན་དང༌། །རྣམ་མང་འགྲོ་ལ་ཚོགས་གཉིས་སྤེལ་བའི་ཕྱིར། །མཚུངས་མེད་རྒྱལ་དབང་ཀུན་དགའ་རིན་ཆེན་གྱིས། །རིན་ཆེན་རིན་ཐང་མེད་པར་བཙལ་ཟིན་གྱིས། །ལྷ་ཀླུ་གནོད་སྦྱིན་དྲི་ཟའི་ཚོགས་རྣམས་དང༌། །འབྱོར་ལྡན་འགྲོ་མཆོག་ཆོས་ལ་སྤྱོད་འདོད་རྣམས། །རང་རང་རྩེ་དགས་བསྟོད་ཅིང་མཆོད་པར་རིགས།

བློ་གྲོས་གསལ་ཞིང་ངེས་པར་འབྱུང་འདོད་རྣམས། །ཉན་བཤད་ཀློག་དང་སེམས་ཤིང་སྒོམ་པ་སོགས། །ཆོས་སྤྱོད་རྣམ་བཅུ་འཕེལ་བའི་གཞིར་མཛོད་ཅིག །གཞན་ཡང་ཕྱག་དང་སྐོར་བ་ལ་སོགས་ཀྱིས། །དལ་འབྱོར་རིན་ཆེན་སྙིང་པོ་ལེན་པར་མཛོད། །ཞར་བྱུང་ཙམ་དུ་འགྲོ་དང་འོང་བ་རྣམས། །གུས་པའི་ཡིད་ཀྱི་འདུད་ནའང་དོན་ཆེན་འགྲུབ། །འདི་ཡི་ལས་གཉེར་ཁུར་འཛིན་ཐམས་ཅད་དང༌། །འདི་ཕྱིར་སྒྱུ་ལུས་ཅུང་ཟད་བཀོལ་བ་དང༌། །ཟས་ནོར་ལོངས་སྤྱོད་འབྲེལ་བ་གང་ཡོད་དང༌། །མཐོང་ཐོས་དྲན་རེག་ཡི་རང་བགྱིད་རྣམས་ལས། །དུས་ཀྱི་དབང་གིས་ཁྲོ་འམ་དད་བྱེད་པ། །དེ་དག་དམ་པའི་མགོན་གྱིས་རྗེས་བཟུང་བས། །འཇིགས་རུང་སྲིད་པའི་མཚོ་ལས་རབ་སྒྲོལ་ཏེ། །ཐར་པའི་ལམ་སྣ་ཟིན་པར་ཐེ་ཚོམ་མེད། །དགའ་བར་བགྱིས་ལ་སྙིང་ནས་གསོལ་བ་ཐོབ། །ཅེས་སོ། །བར་སྐབས་ཞིག་ནས་སྐྱེ་དགུ་རྣམས་སྐལ་བ་དམན་པའི་དབང་གིས། རྒྱལ་ཁམས་སུ་འཁྲུག་པ་ཆེན་པོ་ལངས་པའི་གཞི་ཕལ་ཆེར་སྣེ་གདོང་པ་དང༌། རིན་སྤུངས་པ་མ་འདུམ་པའི་དབང་གིས་བྱི་བའི་ལོ་ལ་སྡེ་གཟར་ཆེན་པོ་ལངས་པས་སྐྱེ་བོ་མང་པོ་ཁ་དག་པར་བྱས་ཏེ། དེའི་དུས་སྣེ་གདོང་པ་ཅུང་ཟད་སྤངས་མཐོ་བ་ལྟར་སྣང་བའི་ཐུགས་རྒྱལ་གྱི་སྙེམས་པས། རྒྱལ་ཁམས་ཐམས་ཅད་མངའ་འབངས་སུ་འཇུག་པ་དང༌། ཁྱད་པར་འབྲི་གདན་གྱི་དམ་ཚིག་གཉན་པོ་ལ་ཡང་འགོངས་ནས་ཐུབ་སྤྱོད་ཆེན་པོས་ཉེས་པ་ཡོད་མེད་ཀྱི་བརྟག་གཞིག་མེད་པར་འབྲི་གུང་པའི་སྡེ་ལ་འཕྲལ་དུ་ཚ་རྔམ་ཆེན་པོས་དཔུང་གི་ཚོགས་འཇིགས་འཇིགས་ལྟར་སྣང་བ་བཀོད་ནས་འཇུན་སྡུར་ལ་ཞུགས་སོ། །དེའི་ཚེ་ཡང་རིན་པོ་ཆེ་འདི་ཐུགས་འཁྲུག་པ་མེད་ཅིང༌། ཅུང་ཟད་བརྟག་གཞིག་གི་ལམ་ལ་འཇུག་པའི་དགོངས་པས། རང་གི་མངའ་འོག་གང་ཡོད་ཀྱི་རང་སྲུང་ཙམ་དུ་བསྡུ་བར་མཛད་དེ། དབུ་རུ་ཀ་ཚལ་གྱི་གཙུག་ལག་ཁང་དུ་ཕེབས་ནས། ལུགས་གཉིས་ཀྱི་སྒོ་ནས་འབྲི་གདན་འབྲེལ་ཆགས་ཚུལ་ནས་ད་ལྟ་ཡང་ཉེས་པའི་ཞད་མེད་པའི་རྣམ་བཞག་རྣམས་གསུང་དྲང་པོའི་གནང་བ་བསྟན་ནས་བརྡ་ལེགས་པར་འབྱོར་བ་རྣམས་ཀྱིས་སྦྲན་ཀྱང༌།

ད་རེས་ཀྱི་དཔུང་འགྱེས་བདེ་བ་ཙམ་ལས་གཞན་པའི་རྩི་བཞག་མེད་པར་གྱིས་སོ། །དེའི་འོག་ཏུ་རིན་པོ་ཆེ་ཡང་སླར་མཚེའུ་ཁར་ཕེབས་ནས། ཐུགས་མི་གཡོ་བ་མཉམ་པ་ཉིད་ལྷུན་གྱིས་གྲུབ་པའི་དོན་ལ་མཉམ་པར་བཞག་སྟེ། རིག་བྱེད་པ་རྣམས་བསྡུས་ནས། ཐུགས་དམ་བསྟན་འགྱུར་རིན་པོ་ཆེ་མཐར་འདོན་པའི་དགོངས་པ་མཛད་དོ། །དེའི་དུས་སུ་ཡང་ཡར་ལུང་པའི་གསེར་ཡིག་པ་རྣམས་ཀྱིས་མི་རིགས་པའི་གཏམ་མང་པོ་གཏང༌། དཀྱུས་མ་རྣམས་ཀྱི་ཁྲ་ཆེན་དུ་འདུག་པ་ཐོས་ནས། དྲུང་འཁོར་རྣམས་ཀྱི་མཐར་བྱེད་ཀྱི་ལྟོ་བར་རྫོང་བའི་གྲོས་བྱས་པ་གསན་ཏེ། ཐུགས་བརྩེ་བ་ཆེན་པོས་མི་འཇིགས་པ་གནང་ནས་རང་གནས་སུ་བདེ་བར་ཕྱིན་པར་མཛད་དོ། །དེ་གའི་འཕྲལ་དུ་སྨྱུག་གུ་བཙུགས་པས། བློ་ཆུང་རྣམས་སྣེ་གདོང་པའི་གསེར་ཡིག་གི་རྒྱབ་དམག་དཔུང་གི་མནན་ནས་ཡོང་གིན་འདུག་པས། ཆོས་རྗེའི་ཐུགས་དམ་བསྟན་འགྱུར་རང་ཅི་འདྲ་འམ་ཞེས་མ་རངས་པའི་ཚུལ་གྱི་གླེང་བ་ལ་དེར་ཐུགས་མཉམ་པར་བཞག་པས། ཨ་ཕྱི་ཆོས་ཀྱི་སྒྲོན་མ་ཡུམ་དྲུང་རྒྱལ་མོའི་ཆས་སུ་མཛད་ནས། སྐྱོན་མི་ཡོང་བའི་གསུང་གིས་གནང་བ་བྱུང་ནས་ཐུགས་བརླིང་བར་མཛད་དེ་ལེགས་པར་བསྒྲུབས་ཤིང་མཐར་ཕྱིན་ནས། བཟོ་རིག་པ་རྣམས་རང་གནས་སུ་ཕྱིན་པའི་སྐབས་སུ། སྣེ་གདོང་པའི་དཔུང་ཆེན་པོ་བཏེག་སྟེ། སྐྱིད་གཡོར་འཕན་གསུམ་གྱི་དམག་དཔོན་དགའ་ལྡན་པས་བྱས། དེ་བཞིན་དུ་ཡར་ལུང་ལྷོ་བྱང་འོལ་ཁ་བ་དང་བཅས་ཤིང༌། སྟག་ལུང་པ་དང་སྟག་རྩེ་པ་སོགས་སོ་སོ་ནས་དཔུང་གི་ཚོགས་ཆེན་པོ་བཤམས་ནས་ཐམས་ཅད་ཀྱང་དྲེགས་པའི་ཁུར་ཆེན་པོས་ནོན་ཏེ། ཤིན་ཏུ་རྔམ་ཞིང་གཡོ་ལ་འཇིགས་འཇིགས་ལྟར་སྣང་བ་ཆར་མུན་ཆེན་པོ་འཐིབས་པ་ལྟར་ཉེ་བར་བཏུད་པར་གྱུར་ཏོ། །དུས་དེར་རིན་པོ་ཆེ་ཐུགས་གཡོ་བ་དང་འཁྲུག་པ་མེད་པར་བྱམས་པ་ཆེན་པོའི་ཏིང་ངེ་འཛིན་ལ་བཞུགས། བཀའི་གྲོས་ལ་དབང་བ་རྣམས་ཀྱི་ཐོག་དྲངས་ནས་དཔུང་གང་ཡོད་རྣམས་དབུ་རུ་ཀ་ཚལ་དུ་བསུ་བ་ལྟར་དུ་བཀོད་ནས།

གུང་དཀར་སྣེ་གདོང་པས་བཟུང་བ་ཡང་དེ་མ་ཐག་ཏུ་བླངས་ནས་སྙིང་སྟོབས་ཆེན་པོས་བརྒལ་ཤིང་བརྙས་ཐབས་ཀྱི་གློ་བསྒྱིངས་སོ། །དེའི་འཕྲལ་དུ་དགའ་ལྡན་པ་སྡེ་རིས་དང་བཅས་པས་བྱང་དྲངས་ནས་ཐམས་ཅད་དཔུང་གིས་རློམ་པ་ཆེན་པོ་མགོ་བསྒྱུར་ཞིང་སེ་གོལ་གཏོགས་ཏེ། གོ་ཆ་སྲ་བ་རྣམས་ནི་རིམ་པ་མ་འཆོལ་བར་བགོས་ཤིང༌། སྐྱ་མི་དང་རྐང་ཐང་རྣམས་རང་རང་རྒྱན་དང་དར་ཆ་རོལ་མོའི་བྱེ་བྲག་རྣམས་ནི་བཀྲམ། མཚོན་ཆའི་བྱེ་བྲག་རྣམས་བཟས་ཤིང༌། ཆར་སྤྲིན་ནག་པོ་འམ་མུན་བསྲོས་པ་བཞིན་དུ་སའི་ཕྱོགས་ཐམས་ཅད་ཁྱབ་པར་བྱས་ནས། འབྲུག་སྒྲ་དྲག་པོ་དང་བཅས་པའི་སེར་བུ་འབབ་པའམ། སྨིག་མའི་ནགས་ཚལ་ཆེན་པོ་མེས་ཚིག་པ་ལྟར་འཇིགས་སུ་རུང་བའི་སྒྲ་དྲག་པོ་དང་བཅས་ཏེ་ལྷགས་པས། དགུང་དཀར་དང་ཀ་ཚལ་གྱི་ཕྱོགས་མཚམས་ཐམས་ཅད་འཁོར་མོར་སྐོར་བའི་དུས་དེར། ཚུ་རོལ་གྱི་དཔུང་རྣམས་ཉུང་ཡང་དཔའ་ཞུམ་པར་མ་གྱུར་པས་ཚན་པོ་ཆེའི་ཤུགས་ཀྱི་གཡུལ་བསྲེས་སོ། །དེ་ནས་ཕན་ཚུན་དཔའ་བོ་རྣམས། །ལུས་བཟང་གོ་ཆའི་རྒྱན་དང་བཅས། །སྤྲིན་དཀར་བཞིན་དུ་རབ་གཡོ་ཞིང༌། །མཚོན་ཆས་མཛེས་པའི་ལག་པ་རྣམས། །གློག་ཕྲན་བཞིན་དུ་འཁྱུག་པར་གྱུར། །ཕན་ཚུན་མཚོན་འདེབས་ཕྱེ་མར་ལྷགས། །གོ་ཆ་ཕལ་ཆེར་རལ་ཞིང་གྲུགས། །མདའ་རྡོ་རྣམས་ནི་སེར་བ་བཞིན། །ལ་ལ་གླང་ཆེན་ལྟ་བུར་འགྱིང༌། །རྔུལ་གྱི་དྲི་དང་ཁྲག་གི་དྲི། །ཕྱོགས་མཚམས་ཀུན་ཏུ་བཀྲམ་པ་བཞིན། །སྡར་མ་རྣམས་ནི་གློ་སྙིང་འདར། །དེ་གའི་མོད་ལ་ཕྱོགས་མཚམས་ནས། །རླུང་དམར་དྲག་པོ་ལངས་ནས་ནི། །ས་དང་བར་སྣང་འབྱར་བ་བཞིན། །འཐོར་རླུང་དྲག་པོས་གཏོར་བ་ཡི། །སྤྲིན་གྱི་ཕྲེང་བ་ཇི་བཞིན་དུ། །ཕ་རོལ་དཔུང་ཚོགས་བྱེར་བར་གྱུར། །ཉི་མ་ནུབ་རིའི་མལ་གདན་བཟུང༌། །ཕ་རོལ་གཡུལ་ཕུར་དཔའ་བོ་རྣམས། །ཕལ་ཆེར་མཐར་བྱེད་ལྟོ་བར་སོང༌། །འབྲི་གུང་པ་ཡི་དཔུང་ཚོགས་ལ། །ཉེས་པའི་སྐྱོན་གྱི་མ་གོས་པར། །རྨས་པ་ཙམ་ཡང་མེད་པར་གྱུར། །དེ་ཡི་ཞག་གཅིག་གོང་རོལ་དུ། །རིན་ཆེན་ཆོས་རྗེས་འདི་སྐད་གསུང༌། །བདག་གི་ཆོས་སྐྱོང་སྒྲུབ་སྐུལ་བྱས། །བདུད་རྩི་ཁོལ་དང་རྨི་ལྟས་བཟང༌། །ད་ནང་ནམ་གྱི་ཐོ་རངས་ཀྱི། །མངོན་སུམ་དུ་ནི་འདི་ལྟར་མཐོང༌། །ཨ་ཕྱི་ཆོས་ཀྱི་སྒྲོན་མ་ནི། །ཆུ་རྟ་སྔོན་པོ་ཆིབས་སུ་མཛད། །སྐུ་ལ་རྒོད་ཀྱི་ཐུལ་པ་གསོལ། །རྔམ་ཞིང་གཡོ་བའི་ཆ་བྱད་མཛད། །མཁའ་འགྲོ་ཆོས་སྐྱོང་འབུམ་གྱིས་བསྐོར། །ནུབ་ཀྱི་ཕྱོགས་སུ་རིངས་པར་ཐལ། །བདག་ཅག་རྣམས་ནི་རྒྱལ་མོད་ཀྱང༌། །འཁྲུག་པའི་དམག་དཔུང་སྙིང་རེ་རྗེ། །ཞེས་གསུངས་དེ་ཡང་མངོན་དུ་གྱུར། །དེ་ཡི་མོད་ལ་དཔུང་གི་ཚོགས། །སོ་སོའི་གནས་སུ་གྱེས་པར་གྱུར། །ནུས་པའི་དབང་ཕྱུག་ཆོས་རྗེ་འདི། །སློབ་དཔོན་པདྨའི་གསུང་སྤྲུལ་ཞེས། །རིག་འཛིན་པདྨ་གླིང་པས་གསུང༌། །དེ་ཡི་ལུང་བསྟན་འདི་ལྟར་བྱུང༌།

ཞང་ཚན་འཁྲུགས་པས་དབུས་གཙང་སིལ་བུར་གཏོང་༔ མི་མཐུན་སྡེ་ལ་གནོད་པ་སྣ་ཚོགས་འབྱུང་༔ སྣང་མཛད་མི་གཡོ་རབ་ཏུ་བརྟན་པར་གནས༔ དེ་ནི་འབྲི་གུང་སྤྱན་སྔ་བཅུ་གསུམ་པ༔ ཞེས་པའི་ལུང་བསྟན་མངོན་སུམ་གྱུར། །དེ་ནས་བཟུང་སྟེ་ལོ་འགའི་བར། །གང་དུ་གཡུལ་ཆེན་སྲེས་ན་ཡང༌། །དེ་ལས་གཞན་དུ་གཡོ་མ་ནུས། །བར་བར་དག་ཏུ་འོལ་ཁ་བ། །སྟག་གཤེར་བཅས་པས་ཞབས་འདྲེན་བསྒྲུབས། །དེ་འདྲའི་དུས་སུ་བློན་ཆེན་འགས། །རྗེ་ལ་འདི་སྐད་གསོལ་བ་བཏབ། །མཁྱེན་བརྩེ་ནུས་ལྡན་ཁྱོད་ལྟ་བུས། །བདུད་དཔུང་ཚར་བཅད་མ་བྱས་ན། །སངས་རྒྱས་བསྟན་པ་ཇི་ལྟར་འཛིན། །ཞུས་ཚེ་དམ་པ་འདི་ཉིད་ཀྱིས། །ཕྲིན་ལས་བཞི་ལ་མཉམ་པར་བཞག །དེ་གའི་འཕྲལ་དུ་འོལ་ཁ་བ། །སྟག་གཤེར་བཅས་ཏེ་བརྒལ་དུ་བྱུང༌། །དེ་ཚེ་འབྲི་གུང་པ་ཡི་དཔུང༌། །མྱུར་བ་མྱུར་བར་ཕྱོགས་དེར་བཏེག །དེ་གའི་ཚ་རྔམ་མ་བཟོད་པར། །ཕ་རོལ་དཔུང་རྣམས་ཞུམ་ནས་ནི། །ཅི་བྱེད་གཏོལ་ཡང་མེད་བཞིན་དུ། །ཐལ་སྦྱར་ལུས་ནི་བཏུད་ནས་སུ། །བཀའ་ཉན་སྒྲུབ་པའི་ཁས་ལེན་བྱས། །ཆེ་དགུ་དྲག་དགུ་བསྡུས་ནས་ནི། །ཕྱག་ཕྱིར་ཁྲིད་ནས་དབང་དུ་བསྡུས། །འདི་རྣམས་ཀུན་གྱི་གྲོས་དང་ནི། །རྐྱེན་ཁུར་མ་ལུས་ཐམས་ཅད་ཀྱང༌། །རྗེ་འདིའི་དགོངས་པ་སྒྲུབ་པ་ལ། །བློན་པོ་རིན་ཆེན་ལྟ་བུ་ཡི། །དཔའ་ཞིང་ངལ་མེད་བརྟུལ་ཕོད་པ། །མགོན་པོ་རྒྱལ་མཚན་དཔལ་བཟང་པོས། །སྡེ་སྲིད་བཟུང་སྟེ་བསྒྲུབས་པ་ཡིན། །རྗེ་འདིས་མཛད་ཚུལ་འདི་ལྟ་སྟེ། །ཕ་རོལ་སེམས་ནི་རྨུགས་པ་དང༌། །ཡན་ལག་རེངས་པའི་སྦྱོར་བ་དང༌། །ལུས་ནི་ཕྱོགས་འདིར་འགུགས་པར་མཛད། །བསྒྲལ་བའི་ལས་ནི་མ་མཛད་པས། །ཀུན་ལ་གནོད་པ་མེད་པར་གྱུར། །ཞེས་སོ། །གཞན་ཡང་དམ་པ་འདིས་ཐུགས་བསྐྱེད་དང་གཏོང་ཕོད་ཞལ་བཀོད་ཀྱི་ཁྱད་པར་རེ་རེས་ཀྱང་སྐྱེ་དགུ་ཐམས་ཅད་ཀྱི་ཉེར་འཚོའི་གཞི་ཆེན་པོར་གྱུར་པར་མཛད་པའི་ཚུལ་ནི་གླང་གི་ལོ་ལ་ལྕམ་དང༌།

སྟག་གི་ལོ་ལ་གཅན་པོ་རྣམ་པར་རྒྱལ་བའི་མཚན་ཅན་སྐུའི་དཀྱིལ་འཁོར་དག་པའི་དབྱིངས་སུ་གཤེགས་པའི་དགོངས་རྫོགས་ཀྱི་བྱེ་བྲག་སྒྲུབ་པའི་ཆ་རྐྱེན་རྣམས་ཕངས་པ་མེད་པར་གནང་བ་དང༌། ཞལ་ཏ་བཀོད་པའི་ཁྱད་པར་གྱིས་སོ་སོའི་དགོངས་པ་དབྱིངས་སུ་རྫོགས་པར་མཛད་ཅིང༌། དེ་དག་གི་དོན་རྣམས་སྨོན་ལམ་རྒྱ་མཚོས་སྤེལ་བའི་ཕྱིར། ཇོ་གདན་ཆོས་ལུང་པའི་མཁན་པོ་དགེ་འདུན་གྱི་ཚོགས་དང་བཅས་པ་སྤྱན་དྲངས་ཞིང་བསྙེན་བཀུར་རྒྱ་ཆེན་པོས་བསྙེན་བཀུར་བར་མཛད་པ་སོགས་བྲིར་མ་ལང་ངོ༌། །སྤྲེའུ་ཡི་ལོ་ལ་ཡུམ་ཆེན་མོའི་དྲུང་ཆོས་ཀྱི་དབྱིངས་སུ་ཐིམ་པའི་དགོངས་རྫོགས་ཀྱི་བྱེ་བྲག་ས་ཆེན་པོ་འདིའི་སྟེང་དུ་འགྲན་པའི་ཟླ་ཐམས་ཅད་དང་བྲལ་བར་མཛད་ཅིང༌། སྨོན་ལམ་རྒྱ་མཚོའི་དོན་ལ་དབང་བསྒྱུར་བའི་ཕྱིར། སྟག་ལུང་པའི་ཆོས་རྗེ་རྣམ་རྒྱལ་གྲགས་པའི་མཚན་ཅན་སྤྱན་དྲངས་ནས། ཞབས་ཏོག་དང་ཞབས་རིམ་བསྙེན་བཀུར་རྒྱ་ཆེན་པོའི་འབུལ་སྣོད་ཀྱི་ཁྱད་པར་རྣམས་ཀྱང་བགྲང་བ་ལས་འདས་པ་མཛད་ཅིང༌། འབྲི་སྟག་གི་སྡེ་རིས་ཀྱང་ཆོས་བཞིན་དུ་སྐྱོང་བ་དང༌། རྒྱལ་བའི་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་གྱིས་བཀའ་ལུང་ཀྱང་བགྲོ་བར་མཛད་དོ། །དེ་གའི་ཕྱི་མ་བྱའི་ལོ་ལ་གཅུང་པོ་ཆོས་ཀྱི་རྒྱལ་པོ་སྤྲུལ་པའི་གནས་སུ་ཐིམ་པའི་དགོངས་རྫོགས་ཐམས་ཅད་ཉིད་ཀྱི་བསྒྲུབས་པའི་ཚུལ། ཕྱོགས་ཀྱི་དགེ་འདུན་རྣམས་ལ་མང་སྐོལ། འབྲི་གུང་དུ་སེར་སོགས་དང་འགྱེད་ཆེན། སྤྱན་སྔ་རིན་པོ་ཆེའི་ཐོག་དྲངས་དབུས་གཙང་གི་བླ་མ་དགེ་བའི་བཤེས་གཉེན་རྣམས་ལ་ཇི་ལྟར་འོས་འོས་སུ་རྣམ་གཞག་མཛད་པ་རྣམས་བགྲང་བ་ལས་འདས་པའོ། །དེ་ཙམ་གྱི་རྐྱེན་ཁུར་བབ་ཀྱང་ཐུགས་ངལ་བ་དང་སྐྱོ་བའི་རྣམ་པ་སྤངས་ཏེ་ཐོས་བསམ་སྒོམ་གསུམ་སོགས་ཆོས་སྤྱོད་ཀྱི་རིམ་པས་དུས་འདའ་བར་མཛད་ཅིང་བསྟན་པའི་བྱ་བ་ཁོ་ནས་ཐམས་ཅད་ཀྱང་དགོངས་པ་རྫོགས་པར་མཛད་དོ། །གཞན་ཡང་རིན་པོ་ཆེ་འདིས་དགེ་བའི་བཤེས་གཉེན་ལ་བལྟ་བ་དང༌།

ཕྱག་བྱ་བ་དང༌། བསྙེན་བཀུར་བ་ལ་ངོམས་པ་མེད་པའི་བརྟུལ་ཞུགས་རྣམ་པར་དག་པས་སྐྱེ་དགུ་ཐམས་ཅད་ཀྱི་མིག་རྐྱེན་དུ་མཛད་པའི་ཕྱིར་ཡོས་ཀྱི་ལོ་ལ་སྤྱན་སྔ་རིན་པོ་ཆེའི་དྲུང་སྐུ་ཉིད་ནས་ཀྱང་བྱོན་པ་དང་ཡུན་རིང་དུ་ཞལ་མཇལ་བ་ཡང་མ་གྲུབ་པས་ཐུགས་ཡུས་ཏེ། བདེ་ཆེན་ཡངས་པ་ཅན་གྱི་ཕྱོགས་སུ་སྒར་ཆེན་འདེགས་པར་མཛད་པའི་བར་ལམ་དུ་སྟག་ལུང་པའི་སྐུ་མཆེད་ཁུ་དབོན་དགེ་འདུན་གྱིས་ཚོགས་པ་དང་བཅས་པས་བསྙེན་བཀུར་གྱི་བྱེ་བྲག་དཔག་ཏུ་མེད་པ་མཛད་ནས། ཤུལ་ལམ་ལ་ཐོགས་པ་མེད་པར་ཕེབས་ཏེ། གཟའ་སྐར་སྦྱོར་བྱེད་བཟང་པོ་ལ་མཇལ་བའི་ཞུ་འཕྲོད་ཀྱིས་སྦྲན་ཅིང་རིམ་པ་ལྟར་ཕེབས་པས། དགྱེས་པའི་རྣམ་འགྱུར་ཆེན་པོས་ཇ་འདྲེན་དང་ཐབ་འཛིན་སྟག་ལུང་ནས་ཉེ་བར་བཟུང་སྟེ་ས་ཚིགས་ཐམས་ཅད་དུ་བསྙེན་བཀུར་དང་བསུ་བ་རྒྱུན་མ་ཆད་པར་་མཛད། ཁྱད་པར་མཇལ་བའི་ཉིན་པར་ཉིད་ཀྱི་དབོན་པོ་རྡོར་རྒྱལ་བས་ཐོག་དྲངས་བླ་མ་དང་དགེ་བའི་བཤེས་གཉེན་དུ་མ་དང་བཅས་པའི་དྲུང་འཁོར་ཆེ་དགུ་རྣམས་དང༌། གདན་ས་མཐིལ་པའི་ཆེ་བགྲེས་ཡོན་ཏན་གྱི་ཁུར་གྱིས་ལྕི་བ་མང་པོ་དང༌། འཕྱོང་རྒྱས་སྟག་རྩེ་བའི་ནང་སོ་རིན་ཆེན་རྒྱལ་མཆོག་པས་ཐོག་དྲངས་སྣེ་གདོང་པའི་དྲུང་འཁོར་ཕལ་མོ་ཆེས་དམར་སྒར་ནས་བསུ་བ་དང་ཐབ་འཛིན་མཛད་ནས། རིམ་པ་ལྟར་ཕེབས་པས། ཡངས་པ་ཅན་གྱི་དགེ་འདུན་རྒྱ་མཚོ་ལྟ་བུས་སེར་སྦྲེངས་དར་ཆ་རོལ་མོའི་ཚོགས་ཀྱི་ནམ་མཁའ་དང་ས་གཞི་བར་སྣང་ཐམས་ཅད་གང་བར་གྱུར་ཅིང༌། སྤྱན་སྔ་རིན་པོ་ཆེའི་དྲུང་ནས་ཀྱང་བསུ་བ་མཛད་པའི་སྒོ་ནས་དཔོན་སློབ་ཀྱང་ཕྱག་དང་ཕྱག་ལེན་མཛད་པའི་སྐབས་སུ་མེ་ཏོག་གི་ཆར་ཆེན་པོ་ཡང་བབ་ཞེས་ཐོས་སོ། །དེའི་དུས་དཔོན་སློབ་གཉིས་གཅིག་ལ་གཅིག་ཕྱག་ནས་འཇུ་ཞིང་ཟབ་མོའི་གསུང་གླེང་མཛད་ཅིང༌། རིན་པོ་ཆེའི་ཁྲི་བཀོད་པ་མཆོག་ལྡན་གྱི་སྟེང་དུ་བཞུགས་ཤིང༌། ལེགས་བཅས་དུ་མས་འཕངས་པའི་དྲུང་འཁོར་རྣམས་ཀྱང་ཕན་ཚུན་དུ་སྙན་པའི་གསུང་གིས་གླེང་ལངས་དང་ཕན་ཚུན་བྱམས་པའི་བལྟ་བས་བལྟ་ཞིང་གཅིག་ལ་གཅིག་ཡིད་རབ་ཏུ་དང་བར་ནི་གྱུར།

ལྷ་དང་མིའི་ཟས་སྣ་དང་བཏུང་བའི་བྱེ་བྲག་བཀུར་སྟིའི་ཁྲི་ལ་བླངས་པ་རྣམས་ཀྱིས་སེམས་མགུ་ཞིང་ཡུན་རིང་པོ་ལ་ཡང་ཡུན་ཐུང་བའི་འདུན་པས་ཀུན་ནས་དགའ་བར་བྱེད་དོ། དུས་དེར་དམ་པ་འདིས་ཆོས་ཀྱི་རྗེ་སྤྱན་སྔ་རིན་པོ་ཆེའི་དྲུང་དུ་བརྒྱ་འབུལ་དང་སྟོང་འབུལ། དྲུང་འཁོར་རྣམས་ལ་ཡང་གྱ་ནོམ་པའི་གནང་སྦྱིན། དེ་ནས་རིན་པོ་ཆེ་འདི་ཉིད་ཐང་དུ་སྒར་ཆེན་མཛད་ནས། ཡངས་པ་ཅན་གྱི་དགེ་འདུན་རྣམས་ལ་མང་སྐོལ་དང་ཇ་གོས་དར་དང་རྟ་དང་ཁྲབ་སོགས་འགྱེད་སྣ་མང་དུ་མཛད་པས། ཐམས་ཅད་ཐུགས་དགྱེས་པར་གྱུར་ཏོ། །གནམ་ཁོག་ཏུ་གནས་པའི་སྐྱེ་དགུ་ཐམས་ཅད་གསུང་གི་བདུད་རྩིས་ཚིམ་པར་མཛད་དེ། དམ་པ་འདིས་སྤྱན་སྔ་རིན་པོ་ཆེའི་དྲུང་དུ་དབང་ཁྲིད་ཀྱི་ཁྱད་པར་ཡང་གསན་ཞིང་དོགས་པའི་གནས་ཅུང་ཟད་ཡོད་པ་རྣམས་ཞུ་ལེན་གྱིས་གཏན་ལ་ཕབ་ནས་སྒྲོ་འདོགས་ཀྱི་མཐའ་ཐམས་ཅད་གཅོད་པའི་ཚུལ་བསྟན་ནས། ཐུགས་བག་ལེགས་པར་ཕབ་ཏེ་ཉི་མ་རེ་བཞིན་ཡང་བཞུགས་གདན་མཉམ་པོར་མཛད་ཅིང༌། ཆོས་འཇིག་རྟེན་གྱི་གསུང་གླེང་དགོས་པ་རྣམས་ཀྱང་འཕྲལ་འཕྲལ་ཐུགས་ཐག་ཆོད་པར་མཛད། གཞི་དེ་ཉིད་དུ། གཞིས་ཁ་རིན་ཆེན་དཔུངས་པའི་ཇ་འདྲེན་འབུལ་སྣོད་ཀྱི་ཁྱད་པར་བསམ་གྱིས་མི་ཁྱབ་པ་དང༌། ཕྱོགས་དེར་གནས་པའི་སྐྱེ་བོ་རྣམས་ཀྱིས་ཀྱང་འབུལ་བ་དང་ཞབས་ཏོག་རང་རང་གིས་རྫས་ཀྱི་སུམ་གཉིས་ཕྱག་ཏུ་བཏང་ནས་ཐར་པའི་ལམ་སྣ་ཟིན་པར་གྱུར་ཞེས་པའི་སྙན་གྲགས་ཀྱི་བ་དན་ཕྱོགས་ཐམས་ཅད་དུ་གསལ་བར་གྱུར་ཏོ། །དེ་ལྟར་དཔོན་སློབ་ཕན་ཚུན་ཐུགས་ཡིད་གཅིག་ཏུ་འདྲེས་པར་གྱུར་ཅིང༌། དགོངས་པའི་དོན་ཐམས་ཅད་ཇི་ལྟར་བཞེད་པ་བཞིན་དུ་གྲུབ་སྟེ་སླར་ཡང་གདན་ས་ཆེན་པོར་ཁ་ལོ་བསྒྱུར་བའི་གསོལ་བ་བཏབ་པས། གནང་སྦྱིན་རྒྱ་ཆེན་པོས་བསྐུར་སྟི་དང་ལྡན་པར་མཛད། དྲུང་འཁོར་རྣམས་ལ་ཡང་བབ་ཐོབ་དང་མཐུན་པའི་གནང་སྦྱིན་གྱིས་ཡིད་ལ་དགའ་བ་བསྐྱེད་པར་མཛད་དེ། བྲ་བོ་དང་རོང་པོ་སོགས་ཀྱི་གདན་འདྲེན་དང་བསྟུན་ནས་བྱང་ཕྱོགས་སུ་ཆིབས་ཁ་སྒྱུར་བར་མཛད་པའི་ཐོག་མར་བྲ་རོང་རྣམས་ཀྱིས་འབུལ་བ་ཞབས་ཏོག་བསྐུར་སྟི་ཕུན་སུམ་ཚོགས་པའི་ཁྲི་ལ་བླངས་ཏེ་རང་རང་གི་ལོངས་སྤྱོད་རྣམས་དོན་ཡོད་པར་བྱ་བའི་ཕྱིར་སྐྱབས་འགྲོ་དང་སེམས་བསྐྱེད་ཆོས་ཀྱི་འབྲེལ་པ་རྣམས་ཞུས་ནས།

རྒྱུན་མི་འཆད་པར་བསྔོ་བ་དང་སྨོན་ལམ་གྱིས་རྒྱས་འདེབས་པར་མཛད་དོ། །དེ་དག་དང་རྗེས་སུ་འབྲེལ་བར་བྱང་རིགས་ཀྱི་རུ་བ་རྣམས་རྐྱེན་འགའ་ཞིག་ལ་བརྟེན་ནས་ཕྱོགས་གཅིག་ཏུ་འདུས་པར་གྱུར་ཏེ། ནན་ཏན་ཆེན་པོས་གདན་འདྲེན་ཞུས་པས། དེ་དག་གིས་ཞུ་བ་དང་དུ་བླངས་ནས་འགྲོ་བའི་དོན་ཕུན་སུམ་ཚོགས་པ་མཛད་པའི་ཕྱིར། རིམ་པ་ལྟར་ཕེབས་ནས་དེ་རྣམས་ཡང་སྐྱབས་འགྲོ་དང་སེམས་བསྐྱེད་ཡིག་དྲུག་ལ་སོགས་པའི་ལམ་རྣམ་པར་དག་པ་ལ་འགོད་པར་མཛད་ཅིང་སོ་སོ་ནས་རྟ་དང་དྲེའུ་མར་ཐུད་དང་རྐང་བཞིའི་བྱེ་བྲག་གིས་ལུང་པའི་ཕྱོགས་ཐམས་ཅད་བཀང་སྟེ་ཕུལ་བ་རྣམས་བཞེས་ཤིང༌། ཐམས་ཅད་ཀྱང་བསྔོ་བ་སྨོན་ལམ་གྱིས་རྒྱས་གདབ་སྟེ་ཚོགས་གཉིས་ཀྱི་རྒྱ་མཚོ་ཆེན་པོར་སྤེལ་བར་མཛད་དེ། སོ་སོའི་སྡེ་རིས་མ་འདུམ་པ་རྣམས་ཀྱང་སྡུམ་པ་དང་འཁོན་མེད་པར་ཐམས་ཅད་མཐུན་པའི་ལམ་ལ་བཀོད་དེ་གདན་ས་ཆེན་པོར་ཕེབས་ནས། བཤད་སྒྲུབ་ཀྱི་བྱ་བ་བརླབས་པོ་ཆེ་རྒྱུན་མི་འཆད་ཅིང་རིམ་གཉིས་ཀྱི་ཐུགས་དམ་ཟབ་མོས་དུས་འདའ་བར་མཛད་དོ། །དེའི་བར་སྐབས་ཞིག་ཏུ་ཡར་རྒྱབ་དཔོན་ཆེན་པ་ལ་ཡང་སྣེ་གདོང་གོང་མས་དོགས་པ་ཆེན་པོའི་གཞི་ཡོད་པའི་སྟེང་དུ་དེའི་སྙད་འདོགས་ཀྱང་རྙེད་ནས། ཁྲིམས་གཏམ་ཆེན་པོ་བསྒྲགས་ཤིང་མཐར་རྒྱས་སུ་རེ་ཞིག་ངལ་སོ་བྱིན་པའི་འོག་ཏུ་གཤེད་མ་བསྐོས་པའི་གཏམ་ཐོས་ནས་ཤིན་ཏུ་སྐྲག་པས་བཞིན་གྱིས་མདངས་མེད་པར་རྟབ་རྟབ་པོས་འདིར་ཐལ་བྱུང་བ་ལ། ཆེན་པོ་ལ་འོས་པའི་སྣེ་ལེན་དང༌། གསུང་གི་སྣང་བ་ཟབ་ཅིང་རྒྱ་ཆེ་ལ་གསལ་བས་དབུགས་དབྱུང་བར་མཛད་ཅིང་དཔོན་གཡོག་ཐམས་ཅད་ལ་མཐུན་རྐྱེན་བསམ་གྱིས་མི་ཁྱབ་པས་ལོ་ངོ་གཉིས་ཀྱིས་བར་དུ་མཚེའུ་ཁ་བདེ་ལྡན་གྱི་གཙུག་ལག་ཁང་དུ་ཕྱག་ཕྱིར་འཇོག་པ་མཛད་པའི་སྟེང་དུ། གཞིས་ཀ་རིན་དཔུངས་པས་ཀྱང་ཕེབས་ཞུ་བ་བྱུང་བ་དང༌། ཁོང་རང་གི་འདོད་པ་དང་བསྟུན་ནས་ཆིབས་དྲེལ་སོགས་བཟང་མང་སྒར་ཆས་དང་བཅས་ཤིང་ཞལ་བཀོད་ཀྱི་ཁྱད་པར་ལུགས་གཉིས་ལ་ཕན་པའི་གསུང་གིས་གནང་བ་བསྟན་ནས།

སྐྱེལ་མ་བཟང་པོ་དང་བཅས་ཏེ་ཉན་མེད་ཀྱི་སར་སྐྱེལ་བར་མཛད་དེ། འདི་ཡང་རྨད་དུ་བྱུང་བའི་མཛད་པའོ། །གཞན་ཡང་དམ་པ་འདིས་བསྟན་བཅོས་མཛད་པའི་རིམ་པ་ཅུང་ཟད་ཙམ་ཞིག་འདིར་སྨོས་པ་སྐབས་སུ་བབས་པ་ཐོག་མར་མོས་གུས་སྲོག་གི་འཁོར་ལོའི་མན་ངག་མི་གསལ་བར་བླ་མ་ལ་ལྟོས་དགོས་པ་རྣམས་ལེགས་པར་བཀྲོལ་ནས་གསལ་བར་བྱེད་པའི་ཁྲིད་རིམ་མཛད། དེ་དང་འབྲེལ་བར་ལྔ་ལྡན་རིན་པོ་ཆེའི་གསལ་བྱེད་དང༌། ཁམས་ནས་ཉིད་ཀྱི་སྲས་ཀྱི་ཐུ་བོ་པུཎྱ་ས་མུ་དྲས་ཞུས་པའི་ལན། དགོངས་པ་གཅིག་པའི་དཀའ་བའི་གནད་རྣམས་གསལ་བར་བྱེད་པའི་དྲིས་ལན་འོད་སྟོང་ལྡན་པ་དང༌། རི་བོ་ཆེ་པའི་སྒོམ་ཆེན་བསོད་ནམས་གྲུབ་ཀྱིས་ཕྱི་ནང་གི་ཁྱད་པར་དང༌། ཐེག་པ་ཆེ་ཆུང་གི་ཁྱད་པར། སྔགས་མཚན་ཉིད་ཀྱི་ཁྱད་པར་བསྐྱེད་རིམ་དང་རྫོགས་རིམ་གྱི་ཁྱད་པར་སོགས་ཞིབ་ཏུ་ཕྱེ་བ་ཞུས་པའི་ལན། ལུང་རིག་མན་ངག་སྒྲུབ་ཡིག་གི་གནད་དུ་མས་བརྒྱན་པ་དང༌། སྟག་ལུང་པའི་སྒོམ་ཆེན་རྒྱལ་མཚན་བཟང་པོས་ཞུས་པའི་ལན། གེགས་སེལ་བོགས་འདོན་གྱི་གནད་དང་ཁྱད་པར་དུ་ཡང་ཐིག་ལེའི་གེགས་སེལ་གྱི་གནད་དང་བཅས་པ་མཛད། ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད་ཡིག་དང༌། དེའི་རྒྱབ་སྐྱོར་རྣལ་འབྱོར་བཞིའི་རིམ་པ་ཚིགས་སུ་བཅད་པ་མཛད། ཁམས་སྐྱོའི་བླ་མ་རྣམ་གཉིས་ཀྱིས་བསྐུལ་བའི་ངོར། ཆོས་དྲུག་འཆད་ཐབས་ཀྱི་མན་ངག་སྦས་དོན་ཀུན་གསལ་མཛད། གླིང་ཁ་དར་རྒྱས་རྩེར་བཞུགས་པའི་དགེ་འདུན་རྣམས་ཀྱིས་ཉིད་ཀྱི་ཐུགས་དམ་དུ་བཞེས་ཤིང༌། ཡབ་མེས་རྣམས་ཀྱིས་ཀྱང་དེ་ལ་མངའ་བརྙེས་པའི་ཡི་དམ་གྱི་རྩ་བ་གཅིག་དགོས་ཞུས་པའི་ངོར། རྗེ་བཙུན་རྡོ་རྗེ་རྣལ་འབྱོར་མ་ཞལ་གཉིས་མའི་སྒྲུབ་དཀྱིལ་དངོས་གྲུབ་ཀྱི་འདོད་འཇོ་མཛད། བདེ་མགོན་གྱི་ལས་རིམ་གསལ་བའི་སྒྲོན་མེ་བྱ་བ་ཕྱི་རབས་ལ་ཕན་པའི་དོན་དུ་མཛད། ཨ་ཕྱི་ཆོས་ཀྱི་སྒྲོལ་མ་མཆེད་ལྔའི་སྒྲུབ་ཐབས་ནོར་བུ་བསམ་འཕེལ་ཞེས་བྱ་བ་གདུང་རབས་རྣམས་ཕྲིན་ལས་ལ་མངའ་བརྙེས་པའི་དོན་དུ་མཛད།

ཕྱག་ཆེན་ཆོས་དྲུག་གི་གསོལ་འདེབས་རིགས་བདག་མ་སྒྲུབ་སྡེའི་རྟོགས་ལྡན་རྣམས་ཀྱི་བསྐུལ་བའི་ངོར་མཛད། ཉིད་ཀྱི་གསང་བ་དང་ཤིན་ཏུ་གསང་བའི་རྣམ་ཐར་ནང་སོ་རྒྱ་མཚོ་བས་བསྐུལ་བའི་ངོར་མཛད་པ་སོགས་མགོ་སྨོས་པ་ཙམ་མོ། །རྒྱས་པར་བལྟ་བར་འདོད་ན་དེ་དང་དེ་དག་གི་རིམ་པ་ཕྱོགས་གཅིག་ཏུ་སྡེབས་པ་ལས་ཤེས་པར་བྱའོ། །གཞན་ཡང༌། ལྷ་དང་བླ་མ་མཁའ་འགྲོ་ཆོས་སྐྱོང་རྣམས་དང་དུས་རྟག་ཏུ་འབྲལ་བ་མེད་པ་ཡིན་མོད་ཀྱི། འོན་ཀྱང་ཚུ་རོལ་མཐོང་བའི་ངོར་ཅུང་ཟད་ཙམ་ཅིག་རྗེ་ཉིད་ཀྱི་གསང་བ་དང་ཤིན་ཏུ་གསང་བའི་རྣམ་ཐར་དང་མཐུན་པར་ཚིགས་སུ་བཅད་ཏེ་སྨྲས་པ། གཞོན་ནུའི་དུས་ནས་དམ་ཅན་རྡོར་ལེགས་ཀྱིས། །སྟག་ལུང་པ་ཡི་དཔུང་ཚོགས་ཕམ་བྱས་ནས། །ད་དུང་བདག་གིས་དགྲ་བོ་བསྒྲལ་ལགས་སམ། །ཞུས་ཚེ་ཐུགས་རྗེའི་དབང་གིས་འདི་སྐད་དུ། །ད་ནི་མ་བསྒྲལ་རང་གར་ཞོག་ཅིག་གསུང༌། །ཐུགས་རྗེའི་གཏེར་ཆེན་མངའ་བ་ཁྱོད་ལ་འདུད། །དེས་ཀྱང་རྗེ་འདི་འཇིག་རྟེན་གསུམ་མགོན་ཉིད། །སླར་ཡང་ཕྱོགས་འདིར་བྱོན་པ་ཐེ་ཚོམ་མེད། །འབྲི་གུང་མཐིལ་དུ་དགུན་ཁྲིད་ཐོན་པའི་རྗེས། །ཐོག་ཁ་གསེར་ཁང་བླ་མའི་གཟིམས་ཁང་གིས། །གཞལ་ཡས་ཁང་དུ་བཀའ་བརྒྱུད་མ་ལུས་གཟིགས། །དེ་ཡི་ནང་ནས་མཉམ་མེད་དྭགས་པོ་ཡིས། །རིན་ཆེན་མུ་ཏིག་སྣོད་ཆེན་བཀང་ནས་གནང༌། །འདི་ནི་ཁྱོད་ཀྱི་གྲྭ་པའི་གྲངས་ཡིན་གསུང༌། །བླ་མའི་ལུང་བསྟན་ཐོབ་ལ་ཕྱག་འཚལ་ལོ། །དེ་ཡི་ཕྱི་ལོ་རས་ཕུད་ཐོན་རྗེས་སུ། །འབྲི་གུང་ཐང་སོགས་ས་དང་བར་སྣང་རྣམས། །ཞུན་མར་དང་བཅས་རས་དཀར་སྡོང་བུ་ཅན། །རིན་ཆེན་ཀོང་བུའི་ཚོགས་ཀྱིས་ལེགས་པར་གཏམས། །ཉིད་ཀྱི་གཅིག་སྒྲོན་ཐམས་ཅད་འབར་བར་གཟིགས། །ཤེས་རབ་སྒྲོན་མེས་ས་གསུམ་གསལ་བའི་རྟགས། །འོད་གསལ་མངོན་གྱུར་ཁྱེད་ལ་ཕྱག་འཚལ་ལོ། །སྒྲུབ་སྡེར་ཕེབས་དུས་མེ་ཏོག་ཁ་བྱེ་བས། །ས་གཞིའི་ཁྱོན་ཀུན་ཡོངས་སུ་གང་བར་གཟིགས། །རྟོགས་ལྡན་རྣམས་ལ་རྟོགས་པ་འཆར་བའི་རྟགས། །མངོན་སུམ་གཟིགས་པ་ཁྱོད་ལ་ཕྱག་འཚལ་ལོ། །སྤངས་ཟུངས་གཞིས་ཁར་ཤྲཱི་དབང་རཏྣའི་དྲུང༌། །སྟོན་པ་སངས་རྒྱས་མཚན་དཔེའི་དཔལ་འབར་བ། །འཁོར་དང་བཅས་པ་མངོན་སུམ་ཉིད་དུ་གཟིགས། །རྒྱལ་བའི་སྲས་པོ་ཁྱོད་ལ་ཕྱག་འཚལ་ལོ། །དབུ་རུ་ཀ་ཚལ་གཙུག་ལག་ཁང་ཆེན་དུ། །ཐུགས་རྗེ་ཆེན་པོ་ཕྱག་སྟོང་སྤྱན་སྟོང་གཟིགས། །གུས་པའི་ཐལ་སྦྱར་གསོལ་བ་བཏབ་པ་ལས། །ཏིང་འཛིན་ཆེན་པོས་སྙིང་རྗེའི་གཏེར་ཁ་ཕྱེ། །ཞི་བའི་ཕྲིན་ལས་བརྙེས་ལ་ཕྱག་འཚལ་ལོ། །གནས་མཆོག་ཁྲ་བ་ཁ་ཡི་དབེན་གནས་སུ། །སྔགས་དང་མཚན་ཉིད་ལྷ་ཚོགས་མང་པོ་གཟིགས། །དེ་རྣམས་ཀུན་གྱིས་དངོས་གྲུབ་སྣ་རེ་གནང༌། །རྗེ་བཙུན་གྲུབ་པའི་གཏེར་ལ་གསོལ་བ་འདེབས། །མཚེའུ་ཁ་བདེ་ལྡན་གཙུག་ལག་ཁང་ཆེན་དུ། །ཉིད་ཀྱི་མཆན་ཁུང་གཡས་གཡོན་གཉིས་སུ་ནི། །བྱ་རོག་སྣུམ་ཞིང་ཡིད་འོང་འོད་འབར་བ། །ཉིད་ལ་འདུད་པའི་ཚུལ་གྱིས་བཞུགས་པར་གཟིགས། །གདོད་མའི་མགོན་པོ་གཟིགས་ལ་ཕྱག་འཚལ་ལོ། །སླར་ཡང་གཟིམས་ཁང་ཐོག་ཁ་གསེར་ཁང་དུ། །ཡེ་ཤེས་མགོན་པོ་གཙོ་འཁོར་རྒྱས་པར་གཟིགས། །སྐུ་མདོག་སེར་པོ་བཙོ་མའི་གསེར་ལྟ་བུ། །མངོན་སུམ་ཉིད་དུ་གསལ་བར་མཁའ་ལ་སྣང༌། །རྒྱས་པའི་ཕྲིན་ལས་གྲུབ་ལ་གསོལ་བ་འདེབས། །ཏི་སྒྲོ་བྲག་དཀར་ཚོགས་ཁང་ཆེན་མོ་རུ། །མཚོ་སྐྱེས་རྡོ་རྗེའི་ཚེ་སྒྲུབ་མཛད་པ་ལས། །སློབ་དཔོན་པདྨ་མངོན་སུམ་ཉིད་དུ་གཟིགས། །ཐུགས་ཕྲེང་བསྟན་ནས་སྐུ་ཚེ་བྱིན་གྱིས་བརླབས། །བྱིན་རླབས་སྣང་བའི་ཁྱད་པར་བསམ་མི་ཁྱབ། །གུ་རུའི་གསུང་སྤྲུལ་ཁྱོད་ལ་གསོལ་བ་འདེབས། །ཇ་པའི་གདོང་ལ་ཕེབས་དུས་ནད་སྣ་ཡིས། །འཇིགས་པ་ཆེན་པོས་འཁོར་རྣམས་སྐྲག་པའི་ཚེ། །ཨ་ཕྱི་མངོན་སུམ་བྱོན་ནས་དབུགས་དབྱུང་མཛད། །མཁའ་འགྲོའི་སྲས་པོ་ཁྱོད་ལ་གསོལ་བ་འདེབས། །རྙིང་མར་གུ་རུའི་རྩ་གསུམ་དྲིལ་སྒྲུབ་མཛད། །གུ་རུ་དྲག་པོས་དངོས་སུ་ཞལ་བསྟན་ནས། །ལྕགས་ཀྱུ་ཞགས་པ་ཕྲེང་བ་བརྒྱ་རྩ་གནང༌། །དབང་གི་ཕྲིན་ལས་གྲུབ་ལ་གསོལ་བ་འདེབས། །ཨ་ཕྱི་སྣ་ནམ་ཆོས་ཀྱི་སྒྲོལ་མ་ནི། །མངའ་བདག་རྒྱལ་མོའི་གཟུགས་དང་ཆིབས་ཞོན་མ། །མངོན་སུམ་གཟིགས་ནས་དགྲ་དཔུང་ཟློག་པར་མཛད། །ཕྲིན་ལས་མཐར་ཕྱིན་མཛད་ལ་གསོལ་བ་འདེབས། །དེ་ལྟར་ཞལ་གཟིགས་ཅུང་ཙམ་སྨོས་པ་ལ། །གསང་བ་འཆོལ་བའི་སྐྱོན་དུ་གྱུར་པ་དང༌། །འགལ་དང་མ་འབྲེལ་ལ་སོགས་ཅི་མཆིས་པ། །མཁའ་འགྲོ་ཆོས་སྐྱོང་བཟོད་པར་མཛད་དུ་གསོལ། །ཞེས་པ་འདི་རྗེ་རིན་པོ་ཆེའི་གསང་བ་དང་ཤིན་དུ་གསང་བའི་རྣམ་ཐར་གྱི་དོན་ལ་དད་པའི་སྤུ་ལོང་གཡོས་ཏེ་མིག་ཆུ་དང་ལྡན་པས་གསོལ་བ་བཏབ་པའོ། །འདིར་བདག་ཅག་གི་བླ་མ་མ་ལུས་ཤིང་ལུས་པ་མེད་པའི་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པར་གྱུར་པ།

འཇིག་རྟེན་གསུམ་གྱི་མགོན་པོ་རིན་པོ་ཆེ་ཞེས་སྙན་པའི་བ་དན་དཀར་པོ་ས་གསུམ་དུ་གཡོ་བ་དེའི་རྣམ་པར་སྣང་བ་མཛད་པའི་ཚེ། མཁྱེན་གཉིས་ཀྱི་ཆུ་གཏེར་ཆེན་པོས་འགྲོ་ཀུན་སྲིད་པའི་རྒྱ་མཚོ་ལས་སྒྲོལ་བར་བྱེད་པའི་རྟེན་གཅིག་པུ་བ། མི་མཇེད་ཀྱི་ཞིང་འདིར་སྔོན་ཆད་མ་བྱུང་ཞིང་ཕྱིས་ཀྱང་འབྱུང་བར་མི་འགྱུར་བའི་རྟེན་གྱི་མཆོག ཡེ་ཤེས་ཀྱི་རྣམ་པར་རོལ་པ་ཆེན་པོའི་མདངས་བཀྲ་ཞིང༌། སྐུ་ལྔའི་ཟེར་འཕྲོ་བ་མི་མཇེད་འཇིག་རྟེན་གྱི་ཁམས་ཀུན་ཏུ་བཀྲམ་པར་མཛད་དེ། ལུས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པར་བྱ་བའི་ཕྱིར། བཀྲ་ཤིས་སྒོ་མང་ཡིད་བཞིན་གྱི་ནོར་བུའི་དགའ་སྟོན་འགྱེད་པར་བཞེད་ནས། ཅུང་ཟད་ཐུགས་མཉམ་པར་བཞག་པའི་ཚུལ་གྱིས་ནམ་མཁའི་མཐར་ཐུག་པར་སྣང་བ་ཆེན་པོས་ཁྱབ་པར་མཛད་ཅིང༌། དེ་ཉིད་སླར་འདུས་ཏེ་ཉིད་ཀྱི་སྐུ་ལ་ལན་གསུམ་བསྐོར་བ་བྱས་ནས་མཛོད་སྤུའི་གནས་སུ་ཐིམ་པར་གྱུར་ཞེས་གྲགས་སོ། །དེའི་ཚེ་སྒམ་པོ་གདར་གྱི་རི་ལ་བཞུགས་པའི་དུས་མངོན་སུམ་དུ། དུས་གསུམ་གྱི་རྒྱལ་བ་ཐམས་ཅད་ཀྱི་ཡུམ་རྡོ་རྗེ་རྣལ་འབྱོར་མས་ཕོ་བྲང་ཙཱ་རིའི་རི་བོ་དག་པ་ཤེལ་རི་ཞེས་བྱ་བའི་ངོས་ལ། མ་ལུས་ཤིང་ལུས་པ་མེད་པའི་ཞིང་གི་བཀོད་པ་རབ་འབྱམས་བཀྲམ་ཞིང་དེ་དག་གི་དོན་མ་ཚང་བ་མེད་ཅིང་ལྷུན་གྱིས་གྲུབ་པར་བསྟན་ནས། ལོངས་སྤྲུལ་ཞི་ཁྲོ་རབ་འབྱམས་ཀྱི་འཁོར་ལོ་ཐ་མལ་པ་རྣམས་ཀྱིས་ཀྱང་མངོན་སུམ་དུ་མཇལ་བར་ནུས་པའི་མེ་ལོང༌། རྟེན་མཆོག་བཀྲ་ཤིས་ཀྱི་སྒོ་མང་འདི་ཉིད་ཇི་ལྟ་བར་གཟིགས་སྣང་གི་གཏན་ལ་ཕབ་ནས། སླར་འབྲི་གུང་བྱང་ཆུབ་ཀྱི་གླིང་དུ་ཁ་ལོ་བསྒྱུར་ཞིང༌། སྤྲུལ་པའི་ལྷ་བཟོ་མ་ཎི་བྷ་དྲ་འཁོར་དང་བཅས་པ་འབོད་པར་མཛད་ནས། རྒྱུ་ཡི་ཁྱད་པར་ལྷ་དང་མིའི་རིན་པོ་ཆེ་མཐའ་དག་གིས་བང་མཛོད་ཁ་ཕྱེ་ནས། འོག་ཏུ་རིན་པོ་ཆེའི་ས་གཞི་སྣ་ཚོགས་རྡོ་རྗེ་དང་བཅས་པའི་ལྟེ་བར་ལྷུན་སྡུག་ཅིང་བྱིན་ཆགས་པའི་མཆོད་སྡོང་ཆེན་པོ་བང་རིམ་དུ་མ་དང་ལྡན་པའི་རྩེ་མོར་བཀའ་བརྒྱུད་ཀྱི་བླ་མ་རྣམས་བཀྲ་བར་མཛད་པ་ནས་ལོགས་ཟུར་རྣམས་ལ་ལོངས་སྤྲུལ་ཞི་ཁྲོ་རབ་འབྱམས་ཀྱི་དཀྱིལ་འཁོར་མ་ལུས་པ་བཀྲ་བར་མཛད་པའི་ལྷ་གྲངས་ཉིས་སྟོང་དང་བརྒྱད་བརྒྱ།

སྟེང་དུ་གསེར་གདུགས་དགའ་བ་འཁྱིལ་ཡང་རྩེར་གསེར་ཐོག་གསེར་འཕྲུ་གསེར་བྱ་དང་བཅས་པས་ཀུན་ནས་མཛེས་པར་མཛད་དོ། །འགྲོ་ཀུན་ཚོགས་གཉིས་གསོག་པའི་རྟེན་དུ་འབྲི་གུང་འོག་མིན་གྱི་གནས་འདིར་བཞུགས་པར་མཛད། དེ་ལ་དཔེ་བླངས་པའི་གདུང་རྒྱུད་ན་རིམ་གྱིས་ཀྱང་མང་དུ་བཞེངས་པ་ད་ལྟའི་བར་དུ་ཡང་རྒྱུན་མ་ཆད་པར་བྱུང་ཞིང༌། དེ་རྣམས་ཐམས་ཅད་ལས་རྒྱ་ཆེ་ཞིང་སྤངས་མཐོ་ལ་རྒྱུའི་ཁྱད་པར་ཡང་ཤིན་ཏུ་བཟང་ཞིང་རྒྱ་ཆེ་བ་དང་བཅས་པ་འདི་ཉིད། སླར་ཡང་འཇིག་རྟེན་གསུམ་གྱི་མགོན་པོ་གདུལ་བྱའི་མེ་ལོང་ལ་འཆར་བར་མཛད་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་འདིས། འགྲོ་བ་མ་ལུས་པ་རྣམས་རྣམ་གྲོལ་གྱི་ལམ་ལ་འགོད་པ་དང༌། རྒྱལ་བ་སྲས་དང་བཅས་པའི་བཀའ་དྲིན་བསབ་པའི་ཕྱིར་བཞེངས་པའི་དགོངས་པ་ཤར་ནས། ཐོག་མར་ལྷའི་བཟོ་བོ་བི་ཤྭ་ཀརྨའི་ལག་རྩལ་འགྲན་པར་ནུས་པ། དེང་སང་རྒྱ་དཀར་ནག་བལ་བོད་སོགས་ཐམས་ཅད་དུ་བཟོ་རིགས་ལ་འགྲན་པའི་ཟླ་ཐམས་ཅད་དང་བྲལ་བ་དཔོན་མོ་ཆེ་རྡོ་རྗེ་ཞེས་བྱ་བ། རྒྱལ་བའི་དབང་པོ་ཀརྨ་པའི་ལྷ་བཟོ་ཆེན་པོ་དེ་ཉིད་ཀྱི་སྤྲུལ་པར་ཡང་ཡོངས་སུ་གྲགས་པ་དཔོན་གཡོག་སུམ་བཅུ་ཐམ་པ། སློབ་དཔོན་པདྨས་བྱིན་གྱིས་བརླབས་པའི་སྲས་ལུང་ཇོ་བོ་བེ་ག་བཞུགས་ཤིང་བྱིན་གྱིས་བརླབས་པའི་ཡུལ་ཆེན་པོ་རིག་བྱེད་དང་ཉེ་བའི་རིག་བྱེད་ལ་མཁས་པའི་སྐྱེས་བུ་དུ་མས་གང་བའི་ས་ཕྱོགས་བྱར་ཞེས་བྱ་བ་ནས་འགུགས་པར་མཛད་དེ། དམར་སེར་ཅན་ཞེས་བྱ་བ་མེ་མོ་སྦྲུལ་གྱི་ལོ་ཟླ་བ་གསུམ་པའི་ཚེས་བཅུ་གཅིག་གི་ཉིན་གཟའ་སྐར་སྦྱོར་བྱེད་བཟང་པོ་དང་ལྡན་པར། མཚུངས་མེད་ཆོས་ཀྱི་རྗེ་རིན་པོ་ཆེ་ཉིད་ཀྱི་ཕྱག་ཕྱིར་ལྷ་བཟོ་བ་རྣམས་ཁྲིད་དེ་ཐིག་ཚད་ལེན་པར་ཕེབས་པའི་ཉིན། ནམ་མཁའི་ཁམས་ཐམས་ཅད་འོད་ཀྱི་གུར་ཁང་ཆེན་པོའི་ནང་དུ་མེ་ཏོག་གི་ཆར་ཆེན་པོ་དྲི་ངད་དང་ལྡན་པ་བབ་ཅིང༌། མཚེའུ་ཁ་བདེ་ལྡན་གྱི་གཙུག་ལག་ཁང་དང༌།

སྒོ་མང་གི་བར་འཇའ་ཚོན་གྱི་བར་ལེགས་པར་སྦྲེལ་ཏེ། རི་བོའི་ངོས་ཀུན་ཀྱང་ཚོན་རིས་ཤིན་ཏུ་བཀྲ་བའི་འཇའ་ཚོན་གྱིས་ཡོལ་བ་བྲིས་པ་ལྟར་གྱུར་པ་སོགས་ངོ་མཚར་ཞིང་བཀྲ་ཤིས་པའི་དགེ་མཚན་དུ་མས་སྐྱེ་དགུ་རྣམས་ཀྱི་ཡིད་འཕྲོག་པར་མཛད་ནས། ཕྱག་ཚད་རྣམས་ལེགས་པར་བླངས་ཏེ། བཀའ་བརྒྱུད་བླ་མའི་བང་རིམ་ལེགས་པར་སྤར་ཞིང་གྲུབ་ཆེན་བརྒྱད་ཅུ་ནས་ཆོས་སྐྱོང་བའི་སྲུང་མ་ཆེན་པོ་གཏེར་མགོན་གྱི་བར་ལྷ་གྲངས་སུམ་རྒྱ་དང་ལྔ་བཅུ་རྩ་གཅིག་འཕར་བའི་ཞལ་བཀོད་ཀྱི་ཁྱད་པར་རྣམས་ཀྱང་ལེགས་པར་མཛད་དེ་ཟླ་བ་དེ་ཉིད་ཀྱི་ཉེར་གཅིག་ལ་ལྷ་ཁང་ཆེན་མོར་བཟོ་ཐབ་བཙུགས་ཞིང༌། ཉེར་གཉིས་ཀྱི་ཉིན་པར་བཟོ་རིགས་པ་ཐམས་ཅད་ལ་བྱིན་གྱིས་བརླབས་པ་ཆེན་པོས་བྱིན་གྱིས་རློབ་པར་མཛད་དེ། དེའི་དུས་ཐམས་ཅད་དུ་འཇའ་འོད་ཀྱི་གུར་ཉིན་མཚན་ཐམས་ཅད་དུ་ཕུབ་ཅིང་མེ་ཏོག་གི་ཆར་ཆེན་པོ་ཡང་བབ། ཐན་པའི་དུས་ཡིན་པ་ལ་བེང་ལྕམ་དྲལ་གྱིས་དགྱེས་པའི་རྣམ་འགྱུར་མངོན་སུམ་དུ་བསྟན་ཅིང་ཆར་གྱིས་རྒྱུན་ཆེན་པོ་ཡང་བབ་བོ། །དེ་ལྟར་རྒྱུའི་རབ་ཏུ་གནས་པ་མཛད་པའི་ཚེ་ཡང་ལྟས་དང་ཆོ་འཕྲུལ་བཟང་པོ་འབྲུག་གི་སྒྲ་ཆེན་པོ་ཡང་དུས་ལས་མ་ཡོལ་བར་གྲགས་པའི་ལྟས་བཟང་པོ་རྣམས་ཀྱི་བསྐུལ་བ་ལྟར་བཟོ་རིགས་པ་རྣམས་ཀྱི་སེམས་ལ་དད་པའི་མེ་ཏོག་གསར་པ་འཁྲུངས་པར་གྱུར་ཅིང༌། ཉིན་མཚན་གཡེལ་བ་མེད་པར་བཟོའི་ཁྱད་པར་ལ་སྤྲོ་བ་དང་ལྡན་པས་འགྲུས་ཤིང་ཡིད་གཞུང་པར་གྱུར་ནས་རྗེ་ཉིད་ཀྱི་དགོངས་པ་སྒྲུབ་པ་ལ་ཕན་ཚུན་འགྲན་པ་ལྟར་གྱུར་པས། ཐམས་ཅད་ཀྱི་ཡིད་འཕྲོག་པར་མཛད་དེ། དེའི་དུས་ནས་རིག་བྱེད་པ་རྣམས་ལ་ཞབས་ཏོག་དང་བསྙེན་བཀུར་གྱི་ཁྱད་པར་དུས་བཞི་དང་བསྟུན་པའི་སྒོ་ནས། དེ་ཡི་བཟའ་བ་དང་བཅའ་བ་མྱང་བ་མང་པོས་ཡུལ་མི་གཅིག་པའི་ལུགས་ཀྱི་བྱེ་བྲག་རང་རང་གིས་ཡིད་ལ་ཇི་ལྟར་འབབ་པ་རྣམས་ཕོངས་པ་མེད་པར་མཛད། གོས་དང་མལ་སྟན་སོགས་ཀྱང་དབྱར་དགུན་གྱིས་འགྱུར་བ་དང་བསྟུན་ནས་བུ་གཅིག་པ་ལ་མ་ལྟར་བརྩེ་ཞིང་བྱམས་པས་སྐྱོ་བ་དང་ངལ་བ་མེད་པར་སྒྲུབ་པར་མཛད།

རེ་རེ་བཞིན་དུ་ཡང་གང་དགོས་ཀྱི་བྲན་གཡོག་རྣམས་ཀྱང་ཐོགས་པ་མེད་པར་བསྐོས་ནས་རང་རང་གང་ལ་ཅི་དགོས་ཀྱི་འདོད་ཡོན་སྟབས་པས་རང་གི་ཡུལ་ཡང་བརྗེད་པ་ལྟར་འགྱུར་བ་དེ་ལྟར་བསྒྲུབས་ཤིང༌། ཟླ་བ་རེ་རེ་བཞིན་དུ། དུས་སྟོན་གྱིས་ཁྱད་པར་བཟང་པོ་དང༌། དེའི་གནང་སྦྱིན་ཇ་དང་གོས་དར་རྟ་དང་དྲེའུ་གསེར་དངུལ་ལ་སོགས་པས་རང་རང་གི་ཡིད་ཀྱི་ཤིང་རྟ་གང་བར་སྐྱེ་བོ་ཕལ་མོ་ཆེས་མཐོང་ན་བློར་མི་ཤོང་བ་དང༌། ལྷག་པར་དུས་ཆེན་རྣམས་ལ་ཉིད་ཀྱི་རིགས་དང་ཆོས་ལས་འཁྲུངས་པའི་སྐྱེས་མཆོག་དམ་པ་མིའི་སེང་གེ་ཁང་གསར་ནང་སོའི་སྡེ་སྲིད་ཀྱི་ཁུར་བཟུང་ནས། ཉིད་ཀྱིས་ཞབས་རིམ་སྒྲུབ་པའི་གཙོ་བོ་བྱམས་པ་ཆོས་ཀྱི་རྒྱལ་མཚན་དཔལ་བཟང་པོ་བས་ཐོག་དྲངས། ཁང་གསར་ནང་སོའི་དཔོན་ཆེ་ཆུང་གཉེར་ལས་འཛིན་དང་བཅས་པ་རྣམས་ཀྱིས། རིན་པོ་ཆེའི་ཐོག་དྲངས་དཔོན་མོ་ཆེ་པ་རྣམས་ལ། སྟོན་མོའི་བྱེ་བྲག་བསམ་གྱིས་མི་ཁྱབ་པའི་བསྙེན་བཀུར་བའི་སྟེང་དུ། ཀ་རུ་མའི་བྱེ་བྲག་བཟང་ཞིང་གྱ་ནོམ་པ་དང༌། བུ་ཆེན་དང་སློབ་མ་དྲུང་འཁོར་ལོངས་སྤྱོད་ཆེན་པོ་དང་ལྡན་པ་རྣམས་དང་ཡུལ་གྲུ་སོ་སོར་བསྐོས་པའི་དཔོན་ཆེ་ཆུང་བྱང་བོད་ཀྱི་སྡེ་དགོན་དང་བཅས་པ་རྣམས་ཀྱི་ཁུར་བླངས་པའི་ལོངས་སྤྱོད་རྣམ་ཐོས་བུའི་དཔལ་ལ་འགྲན་པར་ནུས་པའི་དཔལ་འབྱོར་ཆེན་པོས་ཀ་རུ་མ་བཟང་པོ་དང་བཅས་པའི་སྒོ་ནས་རིག་བྱེད་པ་རྣམས་ལ་ཤིན་ཏུ་གྱ་ནོམ་པའི་དངོས་པོ་བཟང་ཞིང་རྒྱ་ཆེ་བའི་བསྙེན་བཀུར་ཕན་ཚུན་འགྲན་པ་ལྟར་བྱས་སོ། །འདི་ལྟ་བུའི་རྟེན་བཞེངས་ཀྱི་གྲགས་པའི་དྲི་བཞོན་གྱིས་ས་འོག་དང་ས་སྟེང་ས་བླ་ཐམས་ཅད་དུ་བཀྲམ་པ་ལྟར་གྱུར་པས། རྒྱ་ནག་ནས་གོང་མ་རྒྱལ་པོའི་གནང་སྦྱིན་གྱིས་ཐོག་དྲངས་བསམ་བློ་ནང་སོ་སྔོ་ཕུར་ཁ་བརྒྱད་སོགས་རྒྱ་ནག་གི་ཕྱོགས་ནས་དད་ཐོབ་ཀྱི་བུ་ཆེན་རྣམས་ཀྱི་རྟ་དང་དྲེའུ་ཇ་དང་གོས་དར་གྱི་འབུལ་སྣོད་བསམ་གྱིས་མི་ཁྱབ་པ།

འབུལ་དཔོན་བློ་གྲོས་རྒྱལ་མཚན་པས་ཐོག་དྲངས་འབུལ་དཔོན་རྣམས་ཀྱི་ཕྱག་ཏུ་སྨིན་པར་བྱས་ཤིང༌། འདན་མའི་འབུལ་དཔོན་ཀུན་དགའ་ཤེས་རབ་དང་ཀླུ་དབང་རྒྱ་མཚོ་སོགས་ཀྱི་རྟ་དང་དྲེའུ་ཇ་དང་གོས་དར་གསེར་དངུལ་ལ་སོགས་པའི་འབུལ་སྣོད་ཀྱི་བྱེ་བྲག་བསམ་གྱིས་མི་ཁྱབ་ཅིང་རྨད་དུ་བྱུང་བ་དང༌། མངའ་རིས་བསྐོར་གསུམ་ནས་རྒྱལ་པོ་རྣམས་ཀྱིས་ཐོག་དྲངས་རྡོར་འཛིན་སོ་སོའི་བླ་མ་ཆེན་པོ་གྲྭ་བུ་སློབ་དང་བཅས་པ་རྣམས་ཀྱིས་ཀྱང་སོ་སོ་ནས། གསེར་དངུལ་ཟངས་གསུམ་སྨན་རས་ཀྱི་དོས། མཆོད་ཆའི་བྱེ་བྲག་བསམ་གྱིས་མི་ཁྱབ་པ། འབུལ་དཔོན་ཀུན་དགའ་ཤེས་རབ་དང་བྱམས་པ་སེང་གེ་སོགས་ཀྱི་དད་ཅིང་གུས་པའི་སྒོ་ནས་རིན་པོ་ཆེའི་བང་མཛོད་འགེངས་པར་མཛད་དོ། །གཞིས་ཀ་རིན་སྤུངས་པས་ཐོག་དྲངས་དབུས་གཙང་གི་བཙད་པོ་ཕལ་ཆེར་གྱིས་ཀྱང་ཤིན་ཏུ་དད་ཅིང་དང་བའི་སྒོ་ནས་ཡོ་བྱད་མཁོ་དགུའི་ཞབས་ཏོག་བསྒྲུབས་ཤིང༌། ཁྱད་པར་སྤྱན་སྔ་རིན་པོ་ཆེ་ཆོས་ཀྱི་གྲགས་པ་ཡེ་ཤེས་དཔལ་བཟང་པོའི་གནང་སྦྱིན་གྱི་ཐོག་དྲངས། ཆོས་ཀྱི་རྗེ་སྟག་ལུང་པ་ཁུ་དབོན་སོགས་དབུས་གཙང་གི་བླ་མ་ཆེ་དགུ་ཕལ་ཆེར་གྱིས་སོ་སོ་ནས་ཀྱང་ལོངས་སྤྱོད་ཀྱི་རྒྱུན་ཆར་ལྟར་ཕབ་བོ། །གཞན་ཡང་དྭགས་ལྷ་སྒམ་པོའི་ཆོས་རྗེ་དང༌། སྤུ་བོའི་ཆོས་རྗེ་སོགས་ལྷོ་ཕྱོགས་ཀྱི་བླ་མ་ཆེ་ཆུང་གྲྭ་བུ་སློབ་དང་བཅས་པས་ཀྱང་ཁུར་ཆེན་པོ་བླངས་ཏེ་རང་རང་གི་ཡུལ་དུ་ལྷའི་ཆ་རྐྱེན་དུ་འགྲོ་བའི་དངོས་པོ་མཁོ་དགུ་རྣམས་ཐོགས་པ་མེད་པར་ཕུལ་ཞིང༌། ཀོང་པོའི་ཕྱོགས་ཀྱི་གྲྭ་པ་ཡོན་བདག་དང་བཅས་པ་རྣམས་དང༌། དྭགས་པོའི་ཕྱོགས་ཀྱི་སྡེ་དཔོན་སྐུ་རབ་པ་འཁོར་བཅས། གཞན་ཡང༌། གནས་ཆེན་ཙཱ་རིར་བཞུགས་པའི་རྡོར་འཛིན་གྱི་ཐོག་དྲངས་ལས་ཚན་བཅོ་བརྒྱད་ཀྱི་འབུལ་སྣོད་བསམ་གྱིས་མི་ཁྱབ་པ་དང༌། ཉང་པོ་དང་ཉེ་བོ་རྔོད་དང་ཁམས་རི་བོ་ཆེ་སོགས་ནས་ཀྱང་གསེར་དངུལ་སོགས་མཁོ་དགུའི་ཡོ་བྱད་འབབ་ཆུ་ཆེན་པོའི་རྒྱུན་ལྟར་ཟད་མི་ཤེས་པས་དམ་པ་འདིའི་དགོངས་པ་མཐར་ཕྱིན་པའི་མཐུན་རྐྱེན་རྣམས་དད་ཅིང་དང་བའི་སྒོ་ནས་ལྷུར་བླངས་པ་སོགས་འདི་རྣམས་ཚད་མེད་པའི་ཐུགས་རྗེ་ཆེན་པོའི་ཕྲིན་ལས་བསམ་གྱིས་མི་ཁྱབ་པའི་རྣམ་པར་རོལ་པ་ཆེན་པོའོ། །དམ་པ་འདི་ཐུགས་རྗེ་བསམ་གྱིས་མི་ཁྱབ་པའི་གནས་ཡིན་པས་སྔོན་ཆད་སངས་རྒྱས་ཀྱི་ཕྲིན་ལས་མ་ཞུགས་ཤིང་གདུལ་བྱའི་གནས་སུ་མ་གྱུར་པའི་ནག་པོའི་ཧོར་རྣམས་ཀྱིས་ཀྱང༌།

སྤྱི་དགོས་བྱེ་བྲག་སོ་སོ་ནས་དད་ཅིང་དང་བའི་ཤུགས་དྲག་པོ་ལ་བརྟེན་ཏེ། རྗེ་ཉིད་དང་རྟེན་བཀྲ་ཤིས་སྒོ་མང་གི་གྲགས་པ་ཆེན་པོས་ཡིད་མགུ་བར་གྱུར་ནས་ཐམས་ཅད་ཀྱི་དངོས་པོའི་ཁྱད་པར་བཟང་ཞིང་རྒྱ་ཆེ་བ་ཕུལ་ནས། དེ་རྣམས་ལ་ཡང་ཐར་པའི་ས་བོན་ཐེབས་པ་ནི་རྨད་དུ་བྱུང་བ་ལས་ཀྱང་ཆེས་རྨད་དུ་བྱུང་པའི་མཛད་པའོ། །དེ་ནས་ཐོག་མར་བཟོ་ཕུད་དུ་མཉམ་མེད་དྭགས་པོ་བཀའ་བརྒྱུད་ཅེས་གྲགས་པའི་འོད་ཟེར་གྱི་ཕྲེང་བས་ནམ་མཁའི་མཐར་ཐུག་པའི་འགྲོ་བ་མཐའ་དག་གིས་མུན་པ་སེལ་བའི་གཞིར་གྱུར་པའི་བླ་མ། ཏིང་འཛིན་རྒྱལ་པོ་སོགས་མདོ་རྒྱུད་དུ་མ་ནས་ལུང་བསྟན་པའི་སྐྱེས་མཆོག་དམ་པ་མིའི་སེང་གེ་མཉམ་མེད་དྭགས་པོ་རིན་པོ་ཆེ་ལ། རྗེ་འདི་ཉིད་མི་ཕྱེད་པའི་དད་པ་བརྟན་པོ་ཐོབ་ཅིང་ཡང་ཡང་ཞལ་མཇལ་ཞིང་གསུང་གི་གནང་བ་ཡང་དཔག་ཏུ་མེད་པ་ཐོབ་པས། དེའི་བཀའ་དྲིན་བསབ་པའི་ཕྱིར་རྒྱུ་བཟང་ཞིང་ཞལ་བཀོད་ཀྱི་ཁྱད་པར་ངོ་མཚར་བར་མཛད་པ། དཔོན་མོ་ཆེ་པས་ཀྱང་དད་ཅིང་གུས་པས་དང་དུ་བླངས་ཏེ་དབྱར་ཆོས་ཀྱི་དུས་སུ་ལེགས་པར་གྲུབ་ཅིང་ནང་བཞུགས་མདོ་རྒྱུད་དང་མཐུན་པར་མཛད། དེའི་རབ་ཏུ་གནས་པ་ཡང་དྲི་མ་མེད་པའི་མདོ་སྡེ་དང་རྒྱུད་སྡེ་རིན་པོ་ཆེ་ལས་ཇི་ལྟར་བྱུང་བའི་ཆོ་གའི་རིམ་པ་མ་ནོར་ཞིང་མ་འཁྲུགས་པ་ཕྱག་ལེན་རྣམ་པར་དག་པ། རྗེ་ཉིད་ཀྱིས་ཐོག་དྲངས་དགེ་སློང་གི་དགེ་འདུན་སྣམ་སྦྱར་ཐོགས་པ་བརྒྱ་ཕྲག་ལོངས་པས་རབ་ཏུ་གནས་པ་སྤྱན་དབྱེ་མངའ་དབུལ་དང་བཅས་པ་ལེགས་པར་གྲུབ་པའི་མཐར་ཤིས་བརྗོད་ཀྱི་མེ་ཏོག་འཐོར་བ་སྐབས་ལ་བབ་པའི་དུས། གཟའ་སྐར་སྦྱོར་བྱེད་བཟང་པོ་དང་ལྡན་པའི་སྔ་དྲོའི་ཆ་ལ་དགེ་འདུན་གྱི་ཚོགས་པ་རྒྱ་མཚོ་ལྟ་བུས་ཞབས་རིམ་བསྒྲུབས་ཏེ་མེ་ཏོག་འཐོར་བའི་ཚེ། ལྷ་རྣམས་ཀྱིས་ནམ་མཁའི་ཁམས་མེ་ཏོག་གི་ཆར་ཆེན་པོས་གང་བར་བྱས་ཤིང༌། བཀྲ་ཤིས་པའི་དགེ་མཚན་དུ་མ་དང་བཅས་ཏེ་ལེགས་པར་གྲུབ། དེ་ཉིད་དང་རྗེས་སུ་འབྲེལ་བར་འོག་གཞི་སྣ་ཚོགས་རྡོ་རྗེ་དང་རིན་པོ་ཆེའི་ས་གཞི་ནས་ཉི་ཟླ་བྱ་རུའི་བར་གྱི་མཆོད་སྡོང་ཆེན་པོའི་མ་ཁོག་གི་སྐྱེ་མཆེད་དང་འཕྲུལ་ལས་གྲུབ་པའི་ལྷ་རྣམས་ལེགས་པར་བསྒྲུབས་ཤིང༌།

དེ་ནས་ལུགས་མའི་གཙོ་བོ་ཉི་ཟླ་བྱ་རུ་དང་བཅས་པ་ལ་བཞུགས་པའི། ཆོས་རྗེ་བླ་མའི་དངུལ་སྐུ་ཆེན་མོ་དངུལ་སྲང་སུམ་ཅུ་ལས་ལེགས་པར་གྲུབ་པ་ཕྱག་ཚད་སྐྱེ་མཆེད་སོགས་དེའི་ཁྲི་རྒྱབ་ཡོལ་ཟངས་གསེར་ལས་གྲུབ་པ། བཀྲ་ཤིས་པའི་ཁྲི་དྲུག་འགྱོགས། རྒྱན་རྣམ་བཞི་དང་བཅས་པ་དཔོན་མོ་ཆེ་པས་བཟོ་གཉེ་བཟུང་ཙམ་མ་གཏོགས་རང་བྱོན་གྱིས་ཚུལ་ཏུ་བྱུང་བས། དཔོན་མོ་ཆེ་པ་ཡང་ཤིན་ཏུ་ངོ་མཚར་ཏེ་དད་པའི་སྤུ་ལོང་རབ་ཏུ་གཡོས་ཤིང་ལེགས་པར་གྲུབ་པའི་ནང་བཞུགས་རབ་གནས་མངའ་དབུལ་ཤིས་བརྗོད་སོགས་སྔ་མ་ལྟར་རྗེ་རིན་པོ་ཆེ་ཉིད་ཀྱིས་ཐོག་དྲངས་དགེ་སློང་གི་དགེ་འདུན་ཆེན་པོ་སྣམ་སྦྱར་གྱི་རྒྱལ་མཚན་ཐོགས་པ་གྲངས་རབ་ཏུ་མང་པོ་དང་བཅས་པའི་དགེ་འདུན་གྱི་ཚོགས་པ་རྒྱ་མཚོ་ལྟ་བུས་ཤིས་བརྗོད་ཀྱི་མེ་ཏོག་འཐོར་བའི་ཚེ། དངུལ་སྐུ་ཆེན་མོ་ལས་འོད་ཟེར་ཁ་དོག་སྣ་ལྔ་ཕྱོགས་ཐམས་ཅད་ཏུ་འཕྲོ་བ་ཀུན་གྱིས་མཐུན་སྣང་དུ་གྲུབ་ཅིང་མེ་ཏོག་གི་ཆར་དང་འཇའ་འོད་ཀྱི་གུར་ལ་སོགས་པས་སྐྱེ་དགུ་ཐམས་ཅད་ཀྱི་ཡིད་འཕྲོག་པར་མཛད་ཅིང་ཐམས་ཅད་དད་པའི་ཆུ་མཚོ་ཆེན་པོས་གང་བར་གྱུར་ཏོ། །དེ་ནས་ལྷ་རྣམས་རིམ་པ་ལྟར་ཇི་ལྟར་གྲུབ་གྲུབ་ནས་ནང་བཞུགས་ཀྱི་ཁྱད་པར་དང་རབ་ཏུ་གནས་པ་ཡང་འཕྲལ་འཕྲལ་གྲུབ་པར་མཛད་ཅིང༌། ཆོས་སྐྱོང་བང་རིམ་གྱི་རྒྱལ་ཆེན་བཞི་གྲུབ་པར་ཉེ་བའི་དུས་སུ། འོལ་ཁ་སྟག་གཤེར་སོགས་མི་སྲུན་པའི་སྐྱེ་བོ་སྡེ་སྲིད་ལ་བསྡོ་བ་ལྟར་སྣང་བའི་ཕས་རྒོལ་ཐམས་ཅད་ཚར་བཅད་ཅིང་དབང་དུ་བསྡུས་པ་ཡིན་ནོ། །དེ་དང་མཚུངས་ལྡན་དུ་འབྲི་གུང་པའི་སྡེ་སྲིད་ལ་ཤིན་ཏུ་གནོད་པར་གྱུར་པའི་དགྲ་བོ་བསྒྲལ་བའི་ཞིང་བཅུ་ཚང་བའི་དགའ་ལྡན་ཨ་བསོད་ཅེས་བྱ་བའི་མགོ་དང་གློ་སྙིང་ཡེ་ཤེས་ཀྱི་མགོན་པོས་ཁྱེར་ནས་མགོན་ཁང་དུ་བྱུང་བ་དམ་པ་འདིས་མངོན་སུམ་དུ་གཟིགས་ནས་ཞལ་ཏའི་རྣམ་པ་ཟར་ཟུར་བྱོན་པ་ལ། ལ་ལ་དག་གིས་ཐུགས་ཀྱི་ཞེ་འདོད་ཡིན་ལས་ཆེ་ཟེར་ཞིང་འཕྱས་བཏགས་བྱས་པ་ལས།

དམག་སྒར་དེ་ཉིད་མ་ཞིག་པར་འབྲི་གུང་པའི་སྟེང་དུ་འོངས་པ་སྙེ་ཐང་དུ་སླེབ་པ་ན། རང་གི་གཡོག་པོས་སྙིང་བཏོན་ཏེ་བསྒྲལ་བས་ཐམས་ཅད་ཀྱི་མངོན་སུམ་དུ་རྩོད་པ་མེད་པར་གྱུར་ཏོ། །དེ་ལྟར་ན་བཀྲ་ཤིས་སྒོ་མང་གི་ཕྱི་མོ་ལ་ལྷ་ཉིས་སྟོང་བརྒྱད་བརྒྱར་གྲགས་པ་ལས། བཀའ་བརྒྱུད་བླ་མའི་བང་རིམ་ལ་གྲུབ་ཐོབ་བརྒྱད་ཅུའི་གྲངས་ལྡན་དང་གཞན་ཡང་རྗེ་ཉིད་མོས་པའི་གྲུབ་ཆེན་འགའ་ཞིག་དང་རྗེ་ཉིད་ཀྱིས་བཀའ་དྲིན་མནོས་པའི་བླ་མ་གཉིས་ཀྱི་ལྷག་པའི་བཅུ་ཕྲག རྗེ་ཉེར་གཉིས་རིན་པོ་ཆེ་ཕྱིན་ཆོད་ཀྱི་གདུང་རྒྱུད་རིན་པོ་ཆེ་དད་ཐོབ་ཀྱི་སྐུ་རྣམས་ནས་སྔར་སྨོས་པ་ལྟར་གཏེར་མགོན་གྱི་བར་དུ་ལྷ་སུམ་བརྒྱ་དང་ལྔ་བཅུ་རྩ་གཅིག་འཕར་བར་བགྲངས་པའི་སུམ་སྟོང་དང་བརྒྱ་ལྔ་བཅུ་རྩ་གཅིག་གི་གྲངས་དང་ལྡན་པ་རྣམས་ལ་སོ་སོའི་ནང་བཞུགས་ཀྱི་རིམ་པ། བླ་མ་དང་གྲུབ་ཆེན་གོང་མ་རྣམས་ཀྱིས་གདུང་རིང་བསྲེལ་དབུ་སྐྲ་ཕྱག་སེན་ཕྱག་ཕྲེང་བྱིན་རླབས་ཅན་རྣམས་དང་གཞན་ཡང་སངས་རྒྱས་བྱང་སེམས་རྣམས་ཀྱི་གདུང་རིང་བསྲེལ་རྩོད་པ་མེད་པ་དང༌། ལྷ་ཆེ་བ་རྣམས་ལ་གཟུངས་ཀྱི་བྱེ་བྲག་ཚང་མ་ཉིས་འགྱུར་དང་སུམ་འགྱུར། འབྲིང་པོ་རྣམས་ལ་ཡང་གཟུངས་ཆེན་གྲགས་ཆེ་བ་རྣམས་དང༌། ཆུང་ངུ་འཕྲུལ་མ་རྣམས་ཀྱི་ནང་དུ་འང་རང་རང་གི་གཟུངས་ཆུང་གི་ཁྱད་པར་རྣམས་ལཉྫ་དང་འབའ་གྲུ་སྔགས་ཀྱི་རྣམ་པ་ཇི་ལྟར་འོས་འོས་སོགས་དང༌། ཐ་ན་གནོད་སྦྱིན་ཕོ་མོའི་འཁོར་ལོ་ཡན་ཆོད་ཀྱི་ནང་བཞུགས་ཀྱི་རིམ་པ་རྣམས་གོ་རིམ་མ་འཆོལ་ཞིང་མ་འཁྲུགས་ལ་མཚན་ཉིད་དང་ལྡན་པར་ཉིད་ཀྱིས་ཞལ་བཀོད་ཀྱི་ཁྱབ་པར་མཛད་ནས་དགེ་བའི་བཤེས་གཉེན་རྣམ་དཔྱོད་དང་ལྡན་ཞིང༌། ཉིད་ལ་དད་པ་བརྟན་པོའི་མཐུ་ཐོབ་པ་རྣམས་ཀྱིས་ལེགས་པར་བསྒྲུབས་ཤིང༌། ལྷག་པར་ཡང་མཆོད་སྡོང་ཆེན་མོའི་ནང་བཞུགས་ཀྱི་རིམ་པ་ལས་ཐོག་མར་བཀའ་བརྒྱུད་ཀྱི་བླ་མ་རྣམས་ཀྱི་གསང་མཚན་གྲངས་མང་མཐིང་ཤོག་དྲི་མ་མེད་པའི་ངོས་ལ་འཛམ་བུ་ཆུ་བོའི་གསེར་གྱིས་བྲིས་པའི་པོད་ལོངས་མང་པོ་དང༌།

རྟེན་གསུམ་གྱི་ཁྱད་པར་སྐུ་གཟུགས་དང་མཆོད་རྟེན་བྱིན་རླབས་ཅན་གྲགས་ཆེ་ཞིང་རྩོད་པ་མེད་པ་མང་པོ་དང་གཟུངས་འདུས་དང་གཟུངས་འབུམ་ལ་སོགས་པ་གཟུངས་ཀྱི་བྱེ་བྲག་ཚར་མང་པོ་དང་གསུང་རབ་ཀྱི་ཚོགས་བཞུགས་པ་བསམ་གྱིས་མི་ཁྱབ་ཅིང༌། ཡིད་བཞིན་གྱི་ནོར་བུ་རིན་པོ་ཆེ་ཛྷཻ་ཀྵིམ་ལ་སོགས་པའི་རིན་པོ་ཆེའི་བྱེ་བྲག་བསམ་གྱིས་མི་ཁྱབ་པ་རྣམས་དང་རྨད་དུ་བྱུང་བའི་ལྷའི་བདུད་རྩི་ལུས་སེམས་ལ་བདེ་བའི་དཔལ་སྟེར་བར་བྱེད་པའི་ཇ་དང་བུ་རམ་ཧག་དང་ཀ་ར་ལ་དུའི་དོས་ཤིན་ཏུ་མང་པོ་དང་སྨན་ཤིང་ཤིན་ཏུ་བཟང་པོའི་འབྲས་བུ་དྲི་དང་རོ་མཆོག་ཕུན་སུམ་ཚོགས་པ་དང་ལྡན་པའི་དོས་མང་པོ་དང༌། གཞན་ཡང་ལྷ་དང་མིའི་ཟས་སྣའི་ཁྱད་པར་གྱ་ནོམ་པ་རྣམས་དང༌། དེང་ཕོན་དང་ཟ་འོག་ལ་སོགས་པ་ལྷའི་གོས་དྲི་མ་མེད་པའི་ཡུག་མང་པོ་དང༌། གོས་དང་དར་གྱི་ཁྱད་པར་ཁ་དོག་སྣ་ཚོགས་དབང་པོའི་གཞུ་ལྟར་རབ་ཏུ་བཀྲ་བ་མང་པོ་དང༌། ལྷ་དང་མིའི་སྨན་གྱི་ཁྱད་པར་མ་ལུས་ཤིང་ལུས་པ་མེད་པའི་དོས་མང་པོ་དང༌། གཞན་ཡང་ཀ་ཤི་ཀའི་རས་ལ་སོགས་པ་ནས་ཤིན་ཏུ་བཀྲ་ཤིས་པའི་ན་བཟའི་བྱེ་བྲག་མང་པོ་དང༌། ཁྱད་པར་ཡང་རྗེ་བཙུན་དམ་པ་འདི་ཉིད་ཀྱི་དབུ་སྐྲ་དང་ཕྱག་སེན་ན་བཟའ་དང་གཟིམས་ཆས་གསོལ་སྤྱད་ཆ་ཚང་སོགས་མདོར་ན་ནང་བཞུགས་ཀྱི་ཁྱད་པར་མདོ་རྒྱུད་བསྟན་བཅོས་རྣམས་ལས་ཇི་ལྟར་བཤད་པ་དང་མི་འགལ་བར་མཚན་ཉིད་ཡོངས་སུ་རྫོགས་པར་མཛད་ཅིང༌། དེའི་དབུ་ཐོག་ཏུ་གསེར་གདུགས་བཀྲ་ཤིས་འཁྱིལ་པ་རྒྱུ་བཟང་ཞིང་འཛམ་བུ་ཆུ་བོའི་གསེར་གྱི་གན་པའི་ངོས་ལ། འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་གཙོ་བོ་མཛད་པའི་ལྷ་གྲངས་བཅུ་ཕྲག་གཉིས་ཀྱི་ལྷག་པའི་བརྒྱ་ཕྲག་གི་གྲངས་ལྡན་དང༌། དེའི་སྟེང་དུ་སྤྲུལ་པའི་ཤིང་མཁན་མཁས་པ་དད་པ་དང་ལྡན་པས་ལེགས་པར་བསྒྲུབས་པའི་ཀ་བ་སེང་གེ་དང་རྡོ་རྗེས་བཏེག་པའི་ཤིང་སྒྲོམ་རྨད་དུ་བྱུང་བའི་སྟེང་དུ།

གཡུ་ཐོག་གིས་མཛེས་པར་ཁེབས་པའི་ཡང་རྩེར་འཛམ་བུ་ཆུ་བོའི་གསེར་ཐོག་གི་འཛར་རྣམས་ལ་བཀྲ་ཤིས་པའི་རྟགས་བརྒྱད། རྒྱལ་སྲིད་རིན་པོ་ཆེ་སྣ་བདུན་ལ་སོགས་པའི་བཀོད་པ་འཆང་ཞིང༌། དེའི་ཏོག་གི་རྩེ་མོར་གསེར་འཕྲུ་གསེར་བྱ་ཤིན་ཏུ་མདོག་སྡུག་ཅིང་ཡིད་དུ་འོང་ལ་བཀྲ་ཤིས་པའི་དགེ་མཚན་དུ་མ་དང་ལྡན་པའི་བར་རྣམ་པར་རྒྱལ་བའི་ཁང་བཟང་གི་མདངས་འཕྲོག་པར་བྱེད་པའི་གཞལ་མེད་ཀྱི་ཁང་པ་ཆེན་པོ་དང་བཅས་པ་ཡོངས་སུ་རྫོགས་པར་དོན་གྲུབ་ཞེས་བྱ་བ་ལྕགས་ཕོ་སྤྲེའུ་ཡི་ནང་དུ་ལེགས་པར་གྲུབ་པའི་དབུ་གཞུང་ཐོན་གསུམ་གྱིས་སྟོན་མོའི་བྱེ་བྲག་བཟོ་རིགས་པ་རྣམས་ལ་གནང་སྦྱིན་གྱི་ཚོགས་བསམ་གྱིས་མི་ཁྱབ་པ་མཛད་པའི་ཚུལ་རྣམས་ལྷ་དང་མིའི་འཇིག་རྟེན་ན་འགྲན་ཟླ་ཐམས་ཅད་དང་བྲལ་ཞིང་རིག་བྱེད་པ་རྣམས་ཀྱང་རང་རང་གི་ཡིད་ཀྱི་ཆུ་མཚོ་དགའ་བའི་དཔལ་གྱིས་གང་བར་གྱུར་ཏོ། །དེ་དག་རེ་རེའི་མིང་གི་རྣམ་གྲངས་ནི་ཡི་གེ་མང་གི་དོགས་ནས་འདིར་མ་བཀོད་དོ། །འདི་རྣམས་ཀྱི་ཞབས་རིམ་མཁན་སློབ་ཆོས་གསུམ་གྱིས་ཐོག་དྲངས་འབྲི་གུང་བྱང་ཆུབ་ཀྱི་གླིང་དུ་བཞུགས་པའི་ཆེ་བགྲེས་གྲྭ་བུ་སློབ་སྒྲུབ་སྡེ་གྲྭ་ནང་དང་བཅས་པ་རྣམས་ཀྱིས་ཀྱང་ལོངས་སྤྱོད་ཀྱི་དངོས་པོའི་ཁྱད་པར་དཔག་ཏུ་མེད་པ་ཕུལ་ཞིང༌། མཉེས་པ་རྣམ་པ་གསུམ་གྱིས་མཉེས་པར་མཛད་པས་འབྲེལ་ཚད་དོན་དང་ལྡན་པར་གྱུར་ཏེ། བྱེ་བྲག་སོ་སོའི་རབ་ཏུ་གནས་པ་རྣམས་རྗེ་རིན་པོ་ཆེ་འདི་ཉིད་ཐུགས་རྗེ་དང་མཁྱེན་རབས་རྨད་དུ་བྱུང་བས་མངའ་དབུལ་ཤིས་བརྗོད་ཀྱི་བར་དུ་མཚན་ཉིད་དང་ལྡན་པར་གྲུབ་ཅིང༌། རབ་གནས་ཆེན་མོའི་གྲལ་དབུ་ཡང་རྗེ་རིན་པོ་ཆེ་ཉིད་ཀྱིས་མཛད་དེ། དགེ་སློང་གི་དགེ་འདུན་རྣམ་སྦྱར་གྱིས་རྒྱལ་མཚན་ཐོགས་པ་བརྒྱ་སྟོང་མང་པོས་ཐོག་དྲངས་ཏེ་དགེ་འདུན་གྱི་ཚོགས་པ་རྒྱ་མཚོ་ལྟ་བུས་གཟའ་སྐར་སྦྱོར་བྱེད་བཟང་པོ་ལ་མེ་ཏོག་འཐོར་བའི་དུས་སུ་ལྷ་རྣམས་ཀྱིས་མེ་ཏོག་གི་ཆར་ཆེན་པོས་ནམ་མཁའི་ཁམས་ཡོངས་སུ་གང་བར་བྱས་ཏེ་ལྡིང་ཞིང་འབབ་པར་གྱུར།

རི་བོའི་ངོས་ཀུན་ཀྱང་འཇའ་ཚོན་གྱིས་དྲྭ་བས་ཆོད་པར་གྱུར་ཏེ། ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་རྒྱ་མཚོས་ལེགས་པར་མཆོད་པའི་གཞི་བཟུང་སྟེ། དྲི་མ་མེད་པའི་མདོ་སྡེ་དང་རྒྱུད་སྡེ་ལས་བྱུང་བའི་རབ་གནས་མཚན་ཉིད་དང་ལྡན་པར་མཛད་པས་དེའི་དུས་སུ་ཡེ་ཤེས་སེམས་དཔའ་མངོན་སུམ་དུ་ཞུགས་པའི་ལྟས་དང་ཆོ་འཕྲུལ་གྱི་རྣམ་པ་དཔག་ཏུ་མེད་པ་དང༌། བྱིན་རླབས་ཀྱི་སྣང་བ་བསམ་གྱིས་མི་ཁྱབ་པས་དེར་གནས་པའི་སྐྱེ་དགུ་ཐམས་ཅད་ཐར་པའི་ལམ་སྣ་ཟིན་པར་གྱུར་ཅིང༌། བློ་མིག་དག་པ་རྣམས་ཀྱི་མངོན་སུམ་དུ་ཡེ་ཤེས་སེམས་དཔའི་ཚོགས་སྤྲིན་ཆར་བཞིན་དུ་བབ་ནས། རྟེན་བཀྲ་ཤིས་སྒོ་མང་ལ་ཐིམ་པར་གྱུར་པའི་མོད་ལ། རྟེན་གསུམ་རྣམས་ལས་འོད་ཟེར་གྱིས་ཕྲེང་བ་བརྒྱ་སྟོང་དུ་མ་འཕྲོས་ཞིང་འཇིག་རྟེན་གྱིས་ཁམས་རབ་འབྱམས་ཐམས་ཅད་སྣང་བ་ཆེན་པོས་ཁྱབ་པར་མཐོང་ངོ༌། །དེའི་འོག་ཏུ་ཆོས་བཟང་ལྷའི་མདུན་སའི་དཔལ་ཕུན་སུམ་ཚོགས་པའི་གཟི་ལ་འགོང་བར་ནུས་པའི་གྲལ་བཀོད་མཛད་ནས། ལྷ་དང་མིའི་བཟའ་བ་དང་བཅའ་བའི་ཁྱད་པར་རྣམས་ཀྱིས་བསྙེན་བཀུར་བ་བཟང་པོ་དང་ལྡན་པས་བསྙེན་བཀུར་བའི་སྟེང་དུ། ཡོན་གྱི་ཁྱད་པར་ཐོག་མར་དཔོན་མོ་ཆེ་པ་ལ། བཅུད་ཕུན་སུམ་ཚོགས་པས་གང་བའི་གན་དཀར་གྱིས་ཐོག་དྲངས། བཀྲ་ཤིས་པའི་དགེ་མཚན་དུ་མ་དང་ལྡན་པའི་གསེར་སྤྱད་དང་དངུལ་སྤྱད་ལ་སོགས་པའི་གསོལ་སྤྱད་ཀྱི་སྐོར་ཆ་ཡོངས་སུ་ཚང་བ་དང༌། དཔལ་གྱི་བེའུ་ལ་སོགས་པའི་རི་མོའི་ཁྱད་པར་དང་ལྡན་པའི་ཁ་བཏགས་དང༌། དེང་ཕོན་ཟ་འོག་ལ་སོགས་པ་གོས་དར་གྱི་ཡུག་བཟང་ཞིང་གྲངས་ཤིན་ཏུ་མང་པོ་དང༌། ལུ་ཧང་བཀྲ་ཤིས་པའི་རི་མོ་དུ་མས་སྤྲས་པའི་ན་བཟའ་ལ་སོགས་པ་ཆ་ཡོངས་སུ་ཚང་བ་དང༌། འགྲོས་བཟང་ཞིང་མདོག་སྡུག་ལ་འགྱིང་དང་ལྡན་པའི་ཆིབས་དང་དྲེའུ་རབ་ཏུ་མང་པོ་དང༌། གསེར་དངུལ་གཡུ་དང་མུ་ཏིག་ལ་སོགས་པ་ལྷ་དང་མིའི་རིན་པོ་ཆེའི་རྣམ་གྲངས་དུ་མ་དང༌།

གཞན་ཡང་ཇ་བཟང་པོ་སིག་གྲངས་མང་པོ་དང༌། གོ་ཁྲབ་བཟང་སྤྱད་མཛོ་ཕོ་མོ་སོགས་རྐང་བཞིའི་ཚོགས་ཀྱིས་སའི་ཐ་གྲུ་ཡོངས་སུ་བཀང་སྟེ་གནང་བར་མཛད་ཅིང༌། ལྷ་བཟོའི་ཚོགས་ཐམས་ཅད་ལའང་གསོལ་སྤྱད་དང་ན་བཟའི་ཚོགས་ཆ་ཡོངས་སུ་ཚང་བ་དང༌། ཇ་དང་གོས་དར་གསེར་གཡུ་ཟངས་གསུམ་སོགས་རིན་པོ་ཆེའི་བྱེ་བྲག་དཔག་ཏུ་མེད་པ་དང༌། མདོར་ན་རྟ་དང་དྲེའུ་གོ་ཁྲབ་ཀྱི་ཁྱད་པར་དུ་མས་སའི་ངོས་ཀུན་ཏུ་ཁེབས་པར་མཛད་ཅིང༌། རྐང་བཞིའི་ཚོགས་རྣམས་ཀྱང་བགྲང་བ་ལས་འདས་པས་རང་རང་གི་བསམ་པའི་དོན་ཡིད་བཞིན་དུ་གྲུབ་པར་གྱུར་ཏེ། རབ་ཏུ་གནས་པ་དང་མེ་ཏོག་འཐོར་བར་མཛད་པའི་བླ་མ་ཆེ་དགུ་རྣམས་ལ་བཅུད་དང་ལྡན་པའི་གན་དཀར་གྱིས་ཐོག་དྲངས་གསོལ་སྤྱད་དང་ན་བཟའི་ཁྱད་པར་དུ་མ་དང་ཇ་དང་གོས་དར་གསེར་གཡུ་ཟངས་གསུམ་རྟ་དང་དྲེའུ་ལ་སོགས་པའི་གནང་སྦྱིན་བཟང་པོ་དང༌། དགེ་འདུན་གྱི་ཚོགས་པ་རྒྱ་མཚོ་ལྟ་བུ་ལ་ཡང༌། གོས་དང་དར་གྱི་ཆུན་པོས་ནམ་མཁའ་དང་བར་སྣང་ཐམས་ཅད་དབང་པོའི་གཞུ་ལྟར་རབ་ཏུ་མཛེས་པས་གང་བར་མཛད་ཅིང༌། གཞན་ཡང་རས་དོས་དང་སྨན་དོས་རྐང་བཞིའི་ཚོགས་དང་བཅས་པས་རྣམ་ཐོས་ཀྱི་བུའི་འབྱོར་པ་ཟིལ་གྱིས་མནན་ནས་གནང་སྦྱིན་གྱི་ཚོགས་རྣམས་ཀྱིས་སྐྱེ་དགུ་ཐམས་ཅད་ལུགས་གཉིས་ཀྱི་འབྱོར་པ་ཕུན་སུམ་ཚོགས་པ་ལ་བཀོད་པ་འདི་ཡང་རྨད་དུ་བྱུང་བའི་མཛད་པ་རླབས་པོ་ཆེ་ནམ་མཁའི་མཛོད་ལ་དབང་འབྱོར་བའི་རྫུ་འཕྲུལ་གྱིས་ཆོ་འཕྲུལ་བླ་ན་མེད་པའོ། །དེའི་དུས་ཀྱི་དགའ་སྟོན་གྱི་ཁྱད་པར་ཚིགས་སུ་བཅད་དེ་སྨྲས་པ། །དབང་པོའི་མདུན་ན་ཉེ་དབང་སུམ་ཅུ་ལྟར། །ཆས་བཟང་དཔལ་དང་ལྡན་པའི་དྲུང་འཁོར་རྣམས། །ལུས་བཟང་དཔལ་དང་ལྡན་པའི་རྒྱན་གྱིས་བརྒྱན། །སྣ་ཚོགས་གོས་དང་དར་གྱིས་ལྷབ་ལྷུབ་གཡོ། །འགྱིང་ལྡན་མགྱོགས་འགྲོའི་སྟེང་ནས་འཕོངས་རླབས་འགྲན། །དགེ་འདུན་རྣམས་ནི་རང་རང་གཞུང་ལུགས་ཀྱིས། །ཆོས་ཀྱི་གཏམ་གྱིས་ཀུན་ཏུ་དགའ་བར་མཛད། །ཕོ་བྲང་ལྷ་ཡི་ན་ཆུང་བཟང་མོ་རྣམས། །སྣ་ཚོགས་རྒྱན་གྱི་རྣམ་པ་དུ་མས་སྤུད། །སྙན་པའི་གླུ་ལེན་མཛེས་པའི་གར་སྒྱུར་བ། །གནས་གསུམ་མཁའ་འགྲོའི་ཚོགས་དང་འགྲན་པའི་ཕྱིར། །འཆི་མེད་ཡུལ་ནས་ད་ལྟ་འོངས་པ་བཞིན། །གསེར་གྱི་རྣ་རྒྱན་གཡོ་བའི་ཁྱེའུ་རྣམས། །དྲི་ཞིམ་ལི་བའི་ལྕང་ལོ་གྱེན་དུ་འཕྱང༌། །རིན་ཆེན་རྒྱན་དང་གོས་ཀྱི་ལྷབ་ལྷུབ་གཡོ། །འགྲོ་བའི་མིག་ལ་བདུད་རྩི་སྟེར་བ་བཞིན། །དེ་དུས་ཕྱོགས་དེར་འཚོགས་པའི་སྐལ་ལྡན་རྣམས། །དལ་འབྱོར་དོན་དང་ལྡན་པའི་ཟློས་གར་བསྒྱུར། །ཉིན་དང་མཚན་མོའི་དུས་རྣམས་ཐམས་ཅད་དུ། །སྐྱེ་དགུའི་མགོན་པོ་མཚུངས་མེད་ཆོས་ཀྱི་རྗེ། །དཔལ་འབྱོར་མཚོ་ལྟར་རྒྱས་པའི་ངང་ཉྀད་ནས། །སྲིད་མཐའི་བར་དུ་བཞུགས་པའི་གསོལ་འདེབས་ཀྱི། །དར་དིར་སྒྲོག་ལ་ངལ་བ་མེད་པར་གྱུར། །དེ་ཡི་ངང་ནས་བཀྲ་ཤིས་རིག་བྱེད་པ། །ཀུན་ལ་རྗེ་འདིས་དམ་ཆོས་བདུད་རྩི་ཡིས། །ཆར་རྒྱུན་ཕབ་ཏེ་ཡོངས་སུ་སྨིན་པར་མཛད། །ཀུན་ཀྱང་ཐལ་སྦྱར་རྗེ་ལ་འདུད་བཞིན་དུ། །དད་པའི་རླུང་གིས་ཡིད་ཀྱིས་ཀླུ་དབང་སྐུལ། །མིག་གཉིས་མི་འཛུམ་ཆོས་རྗེའི་ཞལ་ལ་བལྟ། །སྐྱེ་དང་སྐྱེ་བར་ཁྱེད་ཀྱི་ཞབས་པད་དང༌། །སྐད་ཅིག་ཙམ་ཡང་འབྲལ་བར་མ་གྱུར་ཞེས། །སྨོན་ལམ་རྒྱ་མཚོའི་རྒྱང་གླུ་ལེན་བཞིན་དུ། །རང་རང་འདོད་པའི་གནས་སུ་ཆས་པ་དང༌། །དེ་ཚེ་ཀུན་གྱི་སྐྱེལ་མའི་ཁྱད་པར་གྱིས། །ལྷ་དང་མི་ཡི་ཡིད་རབ་འཕྲོག་པར་བྱས། །རང་ཡུལ་ཡིད་བཞིན་རྒྱ་མཚོར་ཕྱིན་གྱིས་བར། །ངལ་དང་དུབ་པ་མེད་པའི་ལམ་ལ་ཞུགས། །དཔལ་དང་ལྡན་པའི་ནོར་དང་ལྷན་ཅིག་ཏུ། །རང་ཡུལ་འབྱོར་པའི་ཚོགས་ཀྱིས་གང་བར་བྱས། །གཉེན་བཤེས་ཚོགས་རྣམས་དབུལ་ཞིང་ཕོངས་པ་ཡི། །འཇིགས་མེད་ལོངས་སྤྱོད་དཔལ་དང་ལྡན་པར་གྱུར། །དེ་ནས་མཚུངས་མེད་ཆོས་རྗེ་རིན་ཆེན་འདི། །ཚོགས་གཉིས་རྒྱ་མཚོས་དགོངས་པ་གང་གྱུར་ནས། །སྐྱེ་དགུ་མ་ལུས་སྐྱོབ་པའི་ཕྲིན་ལས་མཛད། །ལྷ་མིའི་རིན་ཆེན་མ་ལུས་སྤུངས་པའི་རི། །རྒྱལ་བ་སྲས་བཅས་བཞུགས་པའི་ཞིང་ཁམས་མཆོག

།ཡི་དམ་དཀྱིལ་འཁོར་ལྷ་ཡི་གཞལ་མེད་ཁང༌། །ཞི་ཁྲོ་རབ་འབྱམས་འཚོགས་པའི་གྲོང་ཁྱེར་ཆེ། །ལྷ་ཕྲུག་མེ་ཏོག་འཐོར་བའི་གནས་བཟང་ཡུལ། །འགྲོ་ཀུན་ཚོགས་གཉིས་གསོག་པའི་རྟེན་གཅིག་པོ། །སྟོང་གསུམ་མི་མཇེད་ཞིང་གི་དཔལ་གྱུར་པ། །འགྲོ་ཀུན་འཁོར་བའི་རྒྱ་མཚོ་ཆེན་པོ་ལས། །སྒྲོལ་བའི་གྲུ་ཆེན་བཀྲ་ཤིས་སྒོ་མང་འདི། །ཡང་ཡང་གཟིགས་པས་ངོམས་པ་མེད་པར་གྱུར། །སྐད་ཅིག་ཡེངས་མེད་མཆོད་པའི་ལས་ལ་བརྩོན། །འདི་ཉིད་སྒྲུབ་པའི་ཁུར་གྱིས་གཙོ་བོ་ནི། །མགོན་པོའི་མཚན་གྱིས་རྒྱལ་མཚན་འཛིན་མཁས་པ། །བཟང་པོའི་དཔལ་དང་ལྡན་པས་གཙོ་བོ་བྱས། །རྒྱུ་སྐར་ཚོགས་ལྟར་དར་བའི་དྲུང་འཁོར་རྣམས། །རྗེ་ལ་གུས་པའི་ཆུ་མཚོ་མ་བྲི་ཞིང༌། །ཉིན་མཚན་ངལ་བ་མེད་པའི་བརྟུལ་ཞུགས་ཀྱིས། །ཞབས་རིམ་བསྒྲུབས་ནས་མཐའ་རུ་འདོན་པར་མཛད། །གསེར་ཟངས་རྒྱུ་ཡི་ཁྱད་པར་ཕལ་ཆེར་གྱི། །ལས་གཉེར་དོ་དམ་མཚམས་སྦྱོར་ཁུར་ལེན་པ། །ཀུན་དགའ་ཤེས་རབ་ཞེས་བྱའི་གུས་ལྡན་གྱིས། །ལེགས་པར་བསྒྲུབས་ཤིང་དལ་འབྱོར་དོན་ལྡན་བྱས། །འདི་ཡི་ཕྱོགས་སུ་ལོངས་སྤྱོད་བཏང་བ་ཡི། །རྟ་དང་གླང་པོ་རིན་ཆེན་གསེར་དངུལ་ནས། །ཐ་ན་ཁབ་དང་སྐུད་པ་ཡན་ཆོད་དུ། །ཅུང་ཟད་ཙམ་གྱི་འབྱོར་བ་ཕུལ་བ་དང༌། །འདི་ཡི་ཕྱོགས་སུ་རྒྱུ་ལུས་བསྐོལ་བ་ཡི། །ཚ་གྲང་ངལ་དུབ་ཁྱད་དུ་བསད་ནས་ནི། །ཉིན་མཚན་གཡེལ་མེད་བྱ་བ་བསྒྲུབ་པ་ནས། །ཐ་ན་ཆུ་ལེན་མེ་འབུད་ཡན་ཆད་ཀྱི། །བརྩོན་པ་ལྷུར་བླངས་གང་ཡིན་ཐམས་ཅད་དང༌། །ཁྱད་པར་ཁྲོ་འམ་དད་པའི་སེམས་བྱུང་བ། །དེ་དག་ཀུན་ཀྱང་བྱང་ཆུབ་མཆོག་ཐོབ་པར། །རྒྱལ་བ་སྲས་དང་བཅས་པས་གསུངས་པའི་ཕྱིར། །འདི་འདྲའི་མགོན་གྱིས་རྗེས་སུ་བཟུང་བ་ཡི། །སྐྱེ་དགུ་རྣམས་ནི་དལ་འབྱོར་སྙིང་པོ་ལེན། །དེ་ཕྱིར་དགའ་བར་གྱིས་ལ་གསོལ་བ་ཐོབ། །ཞེས་སོ། །དེ་ལྟར་འགྲན་པའི་ཟླ་ཐམས་ཅད་དང་བྲལ་བའི་བདག་ཅག་གི་བླ་མ་དམ་པ་རིགས་རུས་དང་ཆོ་འབྲང་གནས་སྐབས་དང་མཐར་ཐུག་གི་ཡོན་ཏན་ཐམས་ཅད་ཀྱི་རྩེ་མོར་སོན་ཞིང༌།

འགྲོ་ཀུན་སྲིད་པའི་རྒྱ་མཚོ་ལས་བསྒྲལ་བར་བྱེད་པའི་དེད་དཔོན་ཆེན་པོ་འདིས། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལས་གུས་པ་རླབས་པོ་ཆེའི་སྒོ་ནས་སྲིད་ཞུའི་རིམ་པ། བཀའ་འགྱུར་དང་བསྟན་འགྱུར་རབ་འབྱམས་ལྷའི་འཁོར་ལོ་མ་ལུས་ཤིང་ལུས་པ་མེད་པའི་སྐུ་གཟུགས་ཀྱི་བྱེ་བྲག་བཀྲ་ཤིས་སྒོ་མང་དོན་གཉིས་ཀྱི་དངོས་གྲུབ་སྩོལ་བའི་ཡིད་བཞིན་གྱི་ནོར་བུ་རིན་པོ་ཆེ་འདི་ཉིད་བཞེངས་ཤིང༌། ཕྲིན་ལས་རྣམ་པ་བཞི་ལ་དབང་བསྒྱུར་བའི་ཚུལ་ཅུང་ཟད་སྨོས་ཏེ། བུ་ཆེན་དང་སློབ་མའི་ཚོགས་སྔར་འདུས་པའི་གཙོ་བོ་ཙམ་གོང་དུ་སྨོས་པ་ལྟར་ཡིན། དེང་སང་འདུས་པའི་གཙོ་ཆེ་བ་འགའ་ཞིག་ཚིགས་སུ་བཅད་དེ་སྨྲས་པ། ཇོ་གདན་མཁན་ཆེན་ཀུན་དགའ་དཔལ་འབྱོར་བ། །གླིང་གི་དུ་སི་ཏིང་འཛིན་འོད་ཟེར་དང༌། །ཆོས་སྒོའི་ཁུར་འཛིན་ངག་གི་དབང་པོ་དང༌། །གངས་དཀར་རས་ཆེན་ཞེས་བྱའི་སྐྱེས་མཆོག་དང༌། །ཁྲ་བ་ཁ་ཡི་གདན་སའི་ཁུར་འཛིན་ཆེ། །བསོད་ནམས་རྒྱ་མཚོ་ཞེས་བྱའི་མཁས་གྲུབ་དང༌། །འཆད་ཀ་སྤྱན་སྔ་བྱ་ཡུལ་སྤྱན་སྔ་དང༌། །རབ་འབྱམས་གཞུང་ལུགས་རྒྱ་མཚོའི་མཐར་སོན་པ། །རྡོ་རྗེ་རྒྱལ་མཚན་ཞེས་བྱའི་བཤེས་གཉེན་དང༌། །མཚུངས་མེད་གྲུབ་ཆེན་དོན་གྲུབ་རྣམ་རྒྱལ་གྱི། །སྐུ་སྐྱེ་ཀུན་དགའ་རྒྱ་མཚོ་ཞེས་བྱ་དང༌། །རྭ་སྒྲེང་མཐུ་ཆེན་ཞེས་བྱའི་གདུང་རིགས་ལས། །ལེགས་འོངས་ཀུན་དགའ་རྒྱ་མཚོའི་མཚན་འཆང་དང༌། །སྨོན་ལམ་དཔལ་ཞེས་བྱ་བའི་བཤེས་གཉེན་དང༌། །ཟུར་མང་ཆོས་རྗེ་ཀུན་སྤངས་ཆེན་པོ་དང༌། །སྟག་ལུང་པ་ཡི་མཁན་སློབ་ཆོས་གསུམ་དང༌། །དཔལ་ལྡན་འབྲུག་པའི་ཆོས་རྗེ་རིན་ཆེན་དང༌། གནས་གསུམ་མཁའ་འགྲོའི་རྡོར་འཛིན་བསྐོས་པ་ནི། །ཏི་སེ་རྡོར་འཛིན་མགོན་པོ་ཡེ་ཤེས་དང༌། །དཔལ་ལྡན་བློ་གྲོས་ཞེས་བྱའི་རྡོར་འཛིན་དང༌། །ལ་ཕྱི་རྡོར་འཛིན་བློ་གྲོས་དཔལ་ལྡན་དང༌། །རྡོར་འཛིན་ཀུན་དགའ་རྡོ་རྗེ་ཞེས་བྱ་དང༌། །ཙཱ་རིའི་རྡོར་འཛིན་བསོད་ནམས་རྒྱལ་མཚན་སོགས། །རྡོར་འཛིན་ཆེན་པོ་བསྟན་པའི་རྩ་ལག་གང༌། །མང་དུ་བསྐོས་ཤིང་སྤྲུལ་པའི་སྐྱེས་མཆོག་རྣམས། །བསྟན་པ་རིན་ཆེན་གསལ་བའི་སྒྲོན་མེར་མཛད། །གཞན་དུ་ཆེ་བའི་བུ་ཆེན་སློབ་མ་ནི།

ཐ་ན་རྒྱ་ཡི་འཁོར་ས་ཡན་ཆད་དུ། །དབུས་གཙང་ཁམས་གསུམ་ཆེ་བཙུན་ཐམས་ཅད་ཀྱིས། །ཞབས་ལ་གཏུགས་ཤིང་ཐེ་ཚོམ་སྒྲོ་འདོགས་གཅད། །དུས་འདིར་བསྟན་པའི་བདག་པོར་གྱུར་པས་ན། །བུ་ཆེན་སློབ་མ་རེ་རེའི་མིང་ནས་ནི། །ཡི་གེའི་འདུ་བྱེད་བསྒྱུར་བར་གང་གིས་ནུས། །ཅུང་ཟད་ཆ་ཙམ་སྨོས་པ་དེ་ལྟར་ཡིན། །དཔལ་ལྡན་བླ་མ་དམ་པའི་རྣམ་པར་ཐར་པ་དད་ལྡན་ཐར་པའི་འཇུག་ངོགས་ལས། དཀོན་མཆོག་རིན་པོ་ཆེ་རྣམ་པ་གསུམ་ལ་སྲིད་ཞུས་མཉེས་པར་མཛད་ཅིང༌། ཕྲིན་ལས་བཞི་ལ་དབང་བསྒྱུར་བའི་ལེའུ་སྟེ་དྲུག་པའོ།། ༈ །།ཆོས་རྗེའི་རྣམ་ཐར་ཡིད་བཞིན་རྒྱ་མཚོ་ལས། །སྐྲ་རྩེའི་ཆུ་ཐིགས་ཙམ་ཞིག་བླངས་པ་འདི། །བདག་བློ་དམན་པའི་སྤྱོད་ཡུལ་མ་ཡིན་ཡང༌། །དམ་པ་འདི་ལ་དད་པའི་མཐུ་ཐོབ་ཅིང༌། །བསླབ་གསུམ་རིན་ཆེན་རྒྱན་གྱིས་ལེགས་མཛེས་ཤིང༌། །རིམ་གཉིས་རྩེ་མོར་ཕྱིན་པའི་སྐྱེས་བུ་མཆོག །པུཎྱ་ས་མུ་དྲ་ཡི་མཚན་འཆང་དང༌། །ཉིད་ཀྱི་ཐུགས་ལས་སྐྱེས་པའི་སྲས་ཀྱི་མཆོག །བྱ་བ་ཀུན་ལ་ཐོགས་མེད་སྤོབས་པ་ཅན། །བློན་པོ་རིན་ཆེན་ལྟ་བུའི་ཚུལ་འཆང་བ། །འགྲོ་བའི་མགོན་པོ་འབྲི་གུང་རིན་ཆེན་གྱི། །དགོངས་པ་སྒྲུབ་ཕྱིར་སྡེ་སྲིད་རྒྱལ་མཚན་ནི། །འཁོར་ཡུག་རི་བོའི་བར་དུ་འཛིན་མཁས་པ། །དཔལ་ལྡན་བཟང་པོའི་གསུང་གིས་བསྐུལ་བའི་ངོར། །མཚུངས་མེད་ཆོས་རྗེས་ལེགས་པར་བསྐྱངས་པའི་བུ། །གཞུང་བརྒྱ་འབྱེད་ལ་ཐོགས་མེད་སྤོབས་པ་ཅན། །སྤོང་བའི་བརྟུལ་ཞུགས་ལ་གནས་དབེན་གསུམ་པ། །རཏྣའི་མིང་ཅན་བདག་གིས་བསྒྲུབས་པའོ། །འདི་ཡི་ཡི་གེའི་འདུ་བྱེད་བསྒྱུར་བ་ནི། །ཡིག་བྲིས་རྒྱ་མཚོའི་ཕ་རོལ་མཐར་སོན་པ། །རིན་ཆེན་བསམ་འཕེལ་ཞེས་བྱས་ལེགས་པར་བསྒྲུབས། །དེ་ལས་

༄༅། །བྱུང་བའི་དགེ་བ་དྲི་མེད་དེས། །མར་གྱུར་ནམ་མཁའ་མཉམ་པའི་སེམས་ཅན་རྣམས། །བླ་མེད་བྱང་ཆུབ་སྙིང་པོ་མྱུར་ཐོབ་ནས། །མཚུངས་མེད་ཆོས་རྗེའི་རྣམ་ཐར་འཁྱོང་བར་ཤོག ། དགུང་ལོ་བཞི་བཅུ་ཞེ་དགུ་ཡན་ཆད་ཀྱི་རྣམ་ཐར་མདོར་བསྡུས་ཅུང་ཟད་ཙམ་སྨོས་པ་ཡིན་ལ། །རྒྱས་པར་སླད་ནས་འབྱུང་བ་ལས་ཤེས་པར་བྱའོ།། །།མངྒལཾ།།