།ཀོང་པོ་རྟོགས་ལྡན་ཀུན་དགའ་རྒྱལ་པོ་ལ་གདམས་པ་བཞུགས་སོ།།

 །ཨོཾ་བདེ་ལེགས་སུ་གྱུར་ཅིག བུ་ཡི་དམ་པ། སློབ་མའི་ཡང་རབ། རྣལ་འབྱོར་གྱི་དབང་ཕྱུག ཀོང་ཡུལ་འབྲས་མོ་གཤོངས་འབྲས་དྲུག་སྨིན་པའི་ས། ཨུ་རྒྱན་པདྨ་འབྱུང་གནས་ཀྱི་སྦས་ལུང་ཆེན་པོ་དེ་ཉིད་ནས། མི་ཕྱེད་པའི་དད་པ་བརྟན་པོས་འོངས་ཏེ། དཔལ་རྡོ་རྗེ་གདན་གཉིས་པ། འབྲི་གུང་བྱང་ཆུབ་གླིང་དུ་སྒྲུབ་པའི་རྒྱལ་མཚན་བཟུང་སྟེ། ཉམས་རྟོགས་རྣམས་ལེགས་པར་ཕུལ་བའི་ལན་དུ། ཅུང་ཟད་བརྗོད་པར་བྱ་སྟེ། དང་པོར། གནས་པ་སྐྱེ་དཀའ་བར་བྱུང་ན་འང༌། ཞི་མ་གནས་ན་ལྷག་མི་མཐོང་བྱ་བས། ཞི་གནས་ཀྱི་ཉམས་བཟང་པོ་བྱུང་བ་དེ་ལེགས་འདུག །བླ་མས་གནས་པ་བཤིག་དགོས་གསུངས་སྣང་བ། གནས་པ་དང་ཉམས་ཐམས་ཅད་རང་ཞི་རང་དག་ལ་འགྲོ་འཇུག་པ་མ་གཏོགས། གནས་པ་བཤིག་པ་སོགས་དགོས་པ་མིན། རྗེས་སུ་དག་ནས་ཤོར་ཐོབ་བྱུང་ཟེར་བ་ཤིན་ཏུ་བདེན། སྣང་སྲིད་གང་ཤར་ངོ་སྤྲད་ནས་ཐེ་ཚོམ་ལས་གྲོལ་ཞིང་ངེས་ཤེས་སྐྱེས་པ། ས་མཚམས་དེ་ཀ་ཡིན། ཙཱ་རིར་བསྒོམས་པས་ལྷོངས་སོགས་བྱུང་བ་གཞུང་དང་མཐུན་ཏེ། ཨཱ་མོ་གཱ་པ་ཤ་ལས། གང་ཚེ་དངོས་གྲུབ་འདོད་པ་ན། དེ་ཚེ་ལས་ནི་ལྡོག་པར་འགྱུར། །ཞེས་པས་སོ། །དེ་ནས་སྤྲིན་ཐག་ཆད་པ་ལྟ་བུའི་དགེ་སྦྱོར་དྲན་འཛིན་ལ་ལྟོས་མ་དགོས་ཤིང༌། ཉིན་པར་གྱི་དགེ་སྦྱོར་མཚན་མོར་འདྲོངས་ཤིང༌། མཉམ་རྗེས་འདྲེས་ལ་ཁད་པ། ལོ་འཁོར་དུ་བྱུང་བ་ཤིན་ཏུ་ལེགས་འདུག རྗེས་སུ་ཡི་རང༌། སྒོམ་མེད་ཡིན་བསམ་པའི་རློམས་སེམས། ཉམས་ལ་ཞེན་པ་ཙམ་རང་ཡིན། དེ་ནས་འཁྲུལ་སྣང་དང༌། བླ་མ་ཀེང་རུས་སུ་མཐོང་བ་སོགས། རྩ་རླུང་གི་བྱེད་ལས་ཉམས་ཡིན་པས་སྐྱོན་དང་ཡོན་ཏན་གང་དུའང་མ་བལྟས་པས་ཆོག་པ་དེ་ཡིན། འཁྲུལ་པར་ཤེས་ཀྱང་ལམ་དུ་འཁྱེར་བ་དཀའ་བར་བྱུང་ཟེར་བ་ཤིན་ཏུ་བདེན། འདིར་སླེབ་ནས། རྡོ་རྗེ་འཆང་དུ་མཐོང་བའི་ངེས་ཤེས་བྱུང་བ། དགེ་སྦྱོར་བོགས་ཐོན་པའི་སྔ་ལྟས་ཡིན། བླ་མ་ལ་ཆོས་སྐུར་གོ་ན་རྟོགས་པ་མཐར་ཐུག་སྐྱེ་བར་བཤད། ཐག་ཆོད་ངེས་ཤེས་སྐྱེས་པ་དེ་དཔོན་སློབ་ཀྱི་རྟེན་འབྲེལ་འཛོམ་པ་དང་ཁྱོད་རང་ལས་འཕྲོ་སད་པ་ཡིན།

བཀའ་བརྒྱུད་ཀྱི་བྱིན་རླབས་ཞུགས་པ་ཡིན། དགའ་སྡུག་མ་བྱེད་རོ་སྙོམས་སྒོམས། ད་དོན་གྱི་ཉམས་མྱོང་བྱུང་ཚུལ་རྣམས། གསལ་འདེབས་དགོས་པར་མི་གདའ། སྟོང་ལྟ་ཧད་པོའི་ཉམས་སུ་མ་སོང་བར། ད་དུང་དྲན་པ་དགོས་པར་བྱུང༌། ཞེས་པ་ཤིན་ཏུ་ནས་ཡིན་པས། ལྟ་རྒྱུ་མེད་བཞིན་དུ་ལྟོས། སྒོམ་རྒྱུ་མེད་བཞིན་དུ་བསྒོམ། སྤྱོད་རྒྱུ་མེད་བཞིན་དུ་སྤྱོད་ཅིག མཚན་སྣང་ལ་ཡང་འདུན་པ་དགོས་འདུག །ཅེས་པ་ཤིན་ཏུ་སྐབས་སུ་བབ་ཅིང༌། སྒོམ་ལ་ཤོར་གོལ་མེད་པར་འབྱུང་བར་སྣང་ངོ༌། །ལམ་གྱི་མཐར་ཐུག་ཏུ་བྱས་ཀྱང་ཆོག་པ་འདུག་གོ། །ད་ནི་དགེ་སྦྱོར་གྱི་ས་མཚམས་དང༌། གེགས་སེལ། བོགས་འདོན། གཞི་འབྲས་སྐུ་གསུམ་གྱི་ངོ་སྤྲོད། ལྟ་སྒོམ་གནད་འགག རྣལ་འབྱོར་བཞི་ཡི་རིམ་པ་སོགས་དང༌། ངེད་ཀྱིས་མྱོང་བའི་མཐར་ཐུག་གི་སྐྱེལ་མཚམས་དགོས་ཞེས་པ་ལ། དགེ་སྦྱོར་གྱི་ས་མཚམས། རོ་གཅིག་ཏུ་འདུག དུ་མ་རོ་གཅིག་པར་གོ་བའི་ཐག་ཆོད་རེད། གེགས་སེལ་ནི། རོ་གཅིག་རྒྱ་མཚོའི་རྦ་ལ་གཡེངས་བྱ་བ། སྒོམ་མེད་དུ་འཆར་མ་ཐུབ་པའི་འཕྲང་སེལ་དགོས་ཏེ། ད་དུང་བརྩོན་འགྲུས་ཀྱིས་མཉམ་གཞག་དང༌། རྒྱུ་འབྲས་ཀྱི་ཚོགས་གསོག་སྤེལ་སྦྱང་བྱ་སྟེ། རྒྱུ་འབྲས་མངོན་སུམ་དུ་མཐོང་བའི་ཡེ་ཤེས་མ་ཤར་བར་དུ་སྒྲུབ་དགོས་ཏེ། ཉམས་ལེན་ལ་མཐའ་མེད་པ་དགོས་པའོ། །བོགས་འདོན་ཀྱང་འདིའི་ནང་དུ་ཚང་བར་ཡོད། གཞི་ཕྱག་རྒྱ་ཆེན་པོ་འཁོར་འདས་དབྱེར་མེད། ལམ་ཕྱག་རྒྱ་ཆེན་པོ་སྣང་སྟོང་དབྱེར་མེད། འབྲས་བུ་ཕྱག་རྒྱ་ཆེན་པོ་ཡེ་ཤེས་གཉིས་མེད་དོ། །སྐུ་གསུམ་གྱི་ངོ་སྤྲོད། སེམས་ཉིད་ངོ་བོ་སྟོང་པ་ཆོས་ཀྱི་སྐུ། །གསལ་ལ་མ་འགག་པ་དེ་ལོངས་སྤྱོད་རྫོགས། །སྣ་ཚོགས་རྟོག་མེད་ཤར་བ་སྤྲུལ་པའི་སྐུ། །དེ་ཕྱིར་ཆོས་རྣམས་མེད་ཅེས་ནམ་མཁའ་འདྲ། །ཞེས་སོ། །ལྟ་སྒོམ་གནད་འགག ལྟ་བ་ཁས་ལེན་དང་བྲལ་བ། སྒོམ་པ་ཡིད་བྱེད་དང་བྲལ་བ། སྤྱོད་པ་བླང་དོར་དང་བྲལ་བ་ཚུལ་ཁྲིམས་རིན་པོ་ཆེ།

རྣལ་འབྱོར་བཞི་ལ་རྩེ་གཅིག་དགེ་སྦྱོར་གྱི་ངོ་བོ་ཕར་མ་ཤོར། རྟོགས་པའི་ངོ་བོ་ཚུར་མ་ལུས་པ་ཤོར་ཐོབ་དང་བྲལ་བའོ། །སྤྲོས་བྲལ་དེ་ཉམས་དང་མྱོང་བ་ཐམས་ཅད་དག་པའི་ཤེས་པ་རྗེན་ལྷང་ངེ་བ་སྤྲིན་ཐག་ཆད་པའི་ནམ་མཁའ་ལྟ་བུའོ། །རོ་གཅིག་དེ་ད་ལྟ་ས་མཚམས་འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ལས་གཞན་དུ་སྐད་ཅིག་ཀྱང་མི་འདུག་པར་སྙིང་ནས་གོ་བའོ། །ངེད་ཀྱི་མྱོང་བའི་སྐྱེལ་མཚམས། སྒོམ་མེད་རྒྱུད་ལ་སྐྱེས་པ་ཇི་ལྟ་བ་དང་ཇི་སྙེད་པ་མངོན་དུ་གྱུར། འཁོར་འདས་ཐམས་ཅད་ཤ་མོང་གི་སུལ་བཞིན་དུ་ཕྱེད། ཆོས་ཐམས་ཅད་ལ་ཆགས་ཐོགས་མེད་པའི་ཤེས་རབ་སྐྱེས། འཁོར་འདས་མཉམ་པ་ཉིད་ལ་དབང་བསྒྱུར་བའི་རྡོ་རྗེ་འཆང་ཐོབ་པ་དེ་ལ་ངེད་ཀྱི་སྐྱེལ་མཚམས་སུ་བྱེད་དོ། ། ཨོཾསུཔྲཏིཥྛབཛྲཡེསྭཱཧཱ། །སརྦ་མངྒ་ལཾ།། །།