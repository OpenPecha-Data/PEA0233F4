༄༅། །དཔལ་རི་བོ་ཆེའི་སྒོམ་ཆེན་མཚོ་སྐྱེས་ལ་གདམས་པའི་ཞུས་ལན་མདོ་འགག་རིན་པོ་ཆེའི་ཕྲེང་བ་ཞེས་བྱ་བ་བཞུགས་སོ།།

།རྗེ་མཁྱེན་རབ་དཀྱིལ་འཁོར་ཡོངས་རྫོགས་ཤིང༌། །བརྩེ་བའི་འོད་དཀར་འབུམ་འགྱེད་པ། །བསྟན་པ་ཀུནྡའི་ནགས་ཚལ་དག །རྣམ་རྒྱས་མཛད་པ་དེ་ལ་འདུད། །ཁྱབ་བདག་རྡོ་རྗེ་འཆང་ཆེན་པོ་དང་གཉིས་སུ་མེད་པ། ཟླ་བྲལ་ཐམས་ཅད་མཁྱེན་པ་འབྲི་གུང་རིན་པོ་ཆེའི་དྲུང་དུ། འབངས་ཀྱི་ཐ་ཆུང་སྒོམ་ཆེན་མཚོ་སྐྱེས་ཀྱིས་ཞུ་བ། ཉིད་ཀྱི་སྤྱན་སྔར་ཞུ་བར་འདོད་པའི་དོ་གལ་ཆེ་བ་དག་མཆིས་ན་ཡང༌། དངོས་སུ་ཞུ་བའི་སྤོབས་པས་དབེན་པར་གྱུར། དེ་སླད་ཡི་གེར་བརྒྱུད་ནས་གསོལ་བ་རྣམས་ལ། བརྩེ་བའི་ཐུགས་ཀྱིས་བདག་ལ་བཀའ་ལན་དག ཅིས་ཀྱང་ཐུགས་རྗེས་འཛིན་པར་མཛད་དུ་གསོལ། རྗེ་ཕྱི་ནང་གི་ཁྱད་པར་གང་གིས་འབྱེད། །ཐུན་མོང་སྐྱབས་སུ་འགྲོ་བ་ཡི། །བསླབ་བྱ་ཕན་ཡོན་བསྲུང་བྱ་གང༌། །ཐུན་མོང་མ་ཡིན་མཐར་ཐུག་གི །སྐྱབས་གནས་མཆོག་དེ་གང་ལ་བཞེད། །ཐེག་པ་ཆེ་ཆུང་ཁྱད་པར་གང༌། །སྨོན་པ་འཇུག་པའི་ས་མཚམས་གང༌། །ཀུན་རྫོབ་དོན་དམ་བྱང་ཆུབ་སེམས། །ཁྱད་པར་ངོ་བོ་ཇི་ལྟར་ལགས། །དོན་དམ་ཆོ་གས་སྐྱེ་ལགས་སམ། །དེ་ཡི་རྒྱུ་མཚན་ཇི་ལྟར་བཞེད། །སྟོང་ཉིད་སྙིང་རྗེའི་སྙིང་པོ་ཅན། །གསུངས་པ་ཇི་ལྟར་ཡིན་ཚུལ་ཞུ། །མདོ་སྔགས་ཁྱད་པར་གང་གིས་འབྱེད། །བསྐྱེད་པའི་རིམ་པ་སྒོམ་དོན་ཅི། །ཆོ་ག་རྒྱས་པ་དགོས་ལགས་སམ། །སྐད་ཅིག་དྲན་རྫོགས་བསྒོམ་རུང་ངམ། །ལམ་གོལ་མེད་ཀྱི་བསྐྱེད་རིམ་ཇི་ལྟར་བསྒོམ། །རིན་ཆེན་ཉིད་ཀྱི་ཞལ་སྔ་ནས། །ངེད་རང་སྒྲུབ་བརྒྱུད་རིན་ཆེན་འདིས། །མོས་གུས་ཀྱི་ལམ་རྣམས་བགྲོད་གསུངས་པ། །དེ་ཡི་རྒྱུ་མཚན་ཇི་ལྟར་ལགས། །མོས་གུས་ཀྱི་མཐར་ཐུག་གང་ལ་བཞེད། །མོས་གུས་ཕྱག་རྒྱ་ཆེན་པོ་ཞེས། །གསུངས་པ་གང་ལ་དགོངས་པ་ལགས། །དུས་མཐའི་མོས་གུས་གང་ལ་བཞེད། །གཞི་གནས་ལུགས་ཕྱག་རྒྱ་ཆེན་པོ་དང༌། །འཁྲུལ་ལུགས་ཕྱག་རྒྱ་ཆེན་པོ་དང༌། །གྲོལ་ལུགས་ཕྱག་རྒྱ་ཆེན་པོ་ཞེས། །གསུངས་པའི་དགོངས་དོན་ཇི་ལྟ་བུ། །འདི་ཉམས་སུ་ལེན་ཚུལ་ཇི་ལྟར་ལགས། །ཉམས་དང་རྟོགས་པའི་ཁྱད་པར་གང༌། །ཐ་མལ་ཤེས་པ་ཞེས་གསུངས་པ། །འདི་མཛུག་གུ་གང་ལ་འཛུགས་པ་ལགས། །སེམས་ཀྱི་ངོ་བོ་མཐོང་ཟེར་བ། །འདི་སྤྲོས་བྲལ་གྱི་རྟོགས་པར་བཞེད་ལགས་སམ། །འདི་ལ་ཁ་ཅིག་འདི་སྐད་ཟེར། །སེམས་ཀྱི་ངོ་བོ་མཐོང་ཟེར་བ། །དེང་སང་དུས་ནི་མི་འཐད་ལ། །མདོ་རྒྱུད་དག་ན་གསུངས་པ་མེད། །ཟེར་བ་འདི་ལ་མདོ་རྒྱུད་དང༌། །ལུང་དང་རིགས་པས་ཇི་ལྟར་ཟློག

།བཞེད་པ་ཟབ་པ་ཞིག་ཀྱང་ཞུ། །ཕ་གཅིག་འཇིག་རྟེན་གསུམ་མགོན་གྱིས། །བཞེད་པ་ཐུན་མོང་མ་ཡིན་པའི། །ལྟ་བའི་མཐར་ཐུག་གང་ལ་བཞེད། །སྒོམ་པ་སྐྱོན་མེད་ཇི་ལྟ་བུ། །སྤྱོད་པ་བླང་དོར་བྲལ་ཚུལ་གང༌། །འཁྲུལ་མེད་དགེ་བའི་འབྲས་བུ་གང༌། །ཐུན་མོང་མ་ཡིན་དགོངས་པ་ཞུ། །སྟོང་ཉིད་རྒྱུ་འབྲས་སུ་འཆར་བ་དང༌། །རྒྱུ་འབྲས་སྟོང་ཉིད་དུ་འཆར་བའི་དུས། །ས་མཚམས་གང་གི་ཐད་ནས་ལགས། །སྐད་ཅིག་རྒྱུ་འབྲས་འདོར་ལེན་ཤེས། །གསུངས་པའི་ཚུལ་འདི་ཇི་ལྟ་བུ། །དམ་ཆོས་དགོངས་པ་གཅིག་པ་ལས། །རླུང་མི་འཛིན་ལྷུག་པར་འཇོག་པ་ཟབ། །རྟོགས་ལྡན་ལ་ཡང་ཐབས་ལམ་ལྷག་པར་དགོས། །གསུངས་པ་རྡོ་རྗེའི་གསུང་འདི་གཉིས། །འཕྲལ་དུ་འགལ་བ་ལྟར་སྣང་ན། །འདི་གཉིས་འགལ་མེད་བཞེད་པར་ཞུ། །ལར་རྒྱུད་སྡེ་བཞི་དང་སྡེ་སྣོད་གསུམ། །མན་ངག་གི་གནད་དུ་དྲིལ་ལགས་ན། །ཐུན་གཅིག་གི་སྟེང་དུ་ཉམས་ལེན་པའི། །ཚུལ་ཞིག་བདག་ལ་གནང་བར་ཞུ། །ཡོད་དགེ་བསྔོ་བའི་ཚུལ་འདི་ལ། །འདི་ན་ཁ་ཅིག་འདི་སྐད་ཟེར། །འདས་དང་མ་འོངས་ད་ལྟར་གྱི། །དུས་གསུམ་དགེ་བ་བསྔོས་ཟིན་ནས། །དེ་ལས་གཞན་པའི་ཡོད་པ་ཡི། །དགེ་བ་བསྔོ་བར་མི་འཐད་དེ། །དུས་གསུམ་ལས་གཞན་ཆོས་མེད་ཕྱིར། །ཁྱད་གཞི་མེད་པའི་ཁྱད་ཆོས་དག །ཅིས་ཀྱང་འཐད་པ་མ་ཡིན་ཟེར། །འདི་ལ་སྒྲུབ་བྱེད་ལུང་རིགས་དང༌། །མན་ངག་སྒོ་ནས་ཇི་ལྟར་ཟློག །ཞིབ་པའི་བཀའ་ལེན་ཅི་ནས་གནོངས། །རྗེ་རིན་ཆེན་ཆོས་ཀྱི་རྒྱལ་པོ་ལ། །ལུས་ངག་དང་ཟང་ཟིང་འབྱོར་པ་ཡིས། །ཞབས་ཏོག་ཆེན་པོ་མ་མཆིས་ཀྱང༌། །བདག་སྒྲུབ་པ་ཆ་ཤས་ཙམ་ཞིག་གིས། །མཆོད་པ་འབུལ་བར་འདོད་པ་ལ། །བདག་ཚེ་དང་སྒྲུབ་པ་མཐར་ཕྱིན་ནས། །ཉམས་དང་རྟོགས་པ་གོང་འཕེལ་ཏེ། །སྒྲུབ་པའི་རྒྱལ་མཚན་ཚུགས་འགྱུར་བའི། །ཤིས་བརྗོད་ཅིག་ཀྱང་གནང་བར་ཞུ། །ཀྱེ་མ་བདག་འདྲ་བྱིས་པ་བློ་ཞན་པོ། །ཐོས་བསམ་གྱིས་དབེན་བླང་དོར་མིག་དང་བྲལ། །དབེན་བསྟེན་མཉམ་པར་བཞག་ན་ཐེ་ཚོམ་མང༌། །དེ་ཕྱིར་ཐེ་ཚོམ་སོམ་ཉི་བསལ་སླད་དུ། །བརྩེ་བའི་མ་ལ་བུ་ཕྲུག་གིས་འབོད་ལྟར། །རིན་ཆེན་རྗེ་ལ་གུས་པས་གསོལ་བཏབ་པས། །འདི་ལྟར་ཞུས་ལ་འབྲས་བུ་མཆིས་པ་ཞིག

།ཅིས་ཀྱང་ཐུགས་རྗེས་འཛིན་པར་མཛད་དུ་གསོལ། །མདོ་འགག་རིན་ཆེན་ཕྲེང་བ་ཞེས། །དྲིས་ལས་བྱུང་བའི་དགེ་བ་དེས། །བཀའ་ལན་བདག་ལ་བསྩལ་གྱུར་ཅིག། ༈ །།ཨོཾ་སྭ་སྟི་སིདྡྷཾ། རྡོ་རྗེ་འཆང་ཆེན་ནས་བཟུང་བཀའ་བརྒྱུད་བླ་མ་རྣམས་ཀྱི་བཀའ་བབ་ཆུ་བོ་འདུས་པའི་གཏེར། །བྱིན་རླབས་བདུད་རྩི་སྩོལ་མཛད་མགོན་པོ་དྲི་མེད་ཟླ་འོད་གཞོན་ནུ་དང༌། །དེའི་སྲས་འཁོར་བ་འཇིག་གི་རྣམ་འཕྲུལ་ཕག་གྲུ་པ། །ཡོངས་ཀྱི་ཉིང་སྤྲུལ་ཀླུ་སྒྲུབ་གཉིས་པ་ཆོས་ཀྱི་རྗེ། །ས་གསུམ་རྣམ་དཀར་བ་དན་ཆེས་ཆེར་གཡོ་བ་ཅན། །མཁྱེན་དང་བརྩེ་བས་འགྲོ་ཀུན་སྐྱོབ་པའི་གཉེན་གཅིག་པོ། །ཐུབ་དབང་ཉི་མ་འཇིག་རྟེན་གསུམ་མགོན་བླ་མ་དམ་པ་རྒྱལ་གྱུར་ཅིག །ཅེས་མཆོད་པར་བརྗོད་ནས་གོང་མ་རྣམས་ཀྱི་བཀའ་སྲོལ་འཛིན་པའི་ཐ་ཆུང་དུ་གྱུར་པ། འབྲི་གུང་སྤྱན་སྔ་ཨཱ་ནནྡ་རཏྣ་ཤྲཱི་བྷ་དྲ་ལ། དཔལ་རི་བོ་ཆེའི་ཆོས་གྲྭ་ཆེན་པོ་ནས། བུའི་དམ་པ། སློབ་མའི་ཡང་རབ། རྣལ་འབྱོར་གྱི་དབང་ཕྱུག་རྟོགས་པ་དང་ལྡན་པའི་སྒོམ་ཆེན་མཚོ་སྐྱེས་ཀྱིས། ཡང་དག་པ་ཁོ་ན་ལ་རབ་ཏུ་དད་པས་དྲི་བའི་གནད་དུ་མ་བསྐུར་བའི་ལན་དུ་ཅུང་ཟད་བརྗོད་པར་བྱ་སྟེ། ཐོག་མར་སངས་རྒྱས་ཀྱི་བསྟན་པ་འདི་ལ་ཕྱི་ནང་གི་ཁྱད་པར་གང་གིས་འབྱེད་བྱ་བ་ལ། རྒྱལ་བ་ཐམས་ཅད་ཀྱི་དགོངས་པ་གཅིག་ཏུ་འདུས་པ་དེ་ཉིད་ནས་གསུངས་པ་ལྟར། ཕྱི་ནང་གི་ཁྱད་པར་འབྱེད་པའི་འདོད་ལུགས་ཤིན་ཏུ་མང་ཡང༌། བདག་ཅག་གི་སྟོན་པ་སངས་རྒྱས་ལ་སྐྱབས་སུ་གང་འགྲོ་བ་དེ་ནང་པ། མི་འགྲོ་བ་ཕྱི་པར་བྱེད། ཐུན་མོང་སྐྱབས་སུ་འགྲོ་བའི་བསླབ་བྱ་གང་ཞེ་ན། སངས་རྒྱས་ལ་སྐྱབས་སུ་སོང་ནས། ལྷ་གཞན་ལ་ཕྱག་མི་འཚལ། ཆོས་ལ་སྐྱབས་སུ་སོང་ནས་སེམས་ཅན་ལ་འཚེ་བ་སྤངས། དགེ་འདུན་ལ་སྐྱབས་སུ་སོང་ནས་གྲོགས་མུ་སྟེགས་པ་དང་མི་འགྲོགས། སངས་རྒྱས་ཀྱི་རྟེན་སཱཙྪའི་དུམ་བུ་ཙམ་དང༌། ཆོས་ཀྱི་རྟེན་ཡི་གེར་གྲུབ་པ་ཙམ་དང༌། དགེ་འདུན་གྱི་རྟེན་སེར་མོའི་དུམ་བུ་ཙམ་དང་ཐམས་ཅད་ལ་གུས་པ་སྒྲུབ།

མི་གུས་པ་སྤོང་བ་དང་དྲུག་ཡིན། ཕན་ཡོན་ཇོ་བོ་རྗེས་རྣམ་པ་བརྒྱད་དུ་གསུངས་ཏེ། ནང་པ་སངས་རྒྱས་པར་ཚུད་པ་དང༌། སྡོམ་པ་ཐམས་ཅད་ཀྱི་རྟེན་དུ་གྱུར་པ་དང༌། མི་དང་མི་མ་ཡིན་པས་གནོད་པས་མི་ཚུགས་པ་དང༌། སྡིག་པ་ཐམས་ཅད་སྲབ་ཅིང་ཟད་པར་འགྱུར་བ་དང༌། བསོད་ནམས་དང་ཡེ་ཤེས་ཀྱི་ཚོགས་ཆེན་པོ་རྫོགས་པ་དང༌། ཤི་ནས་ངན་སོང་དང་ངན་འགྲོར་མི་འགྲོ་བ་དང༌། ལམ་ཁྱད་པར་ཅན་རྒྱུད་ལ་སྐྱེ་བ་དང༌། འགྲོ་བ་ཐམས་ཅད་བླ་ན་མེད་པའི་བྱང་ཆུབ་འཐོབ་པའི་ཕན་ཡོན་བཅས་རྣམས་ཡིན། བསྲུང་ཐབས་གང་ཞེ་ན། རང་གི་རིག་ཐོག་འདིར་དགེ་སྡིག་གཉིས་བླང་དོར་མ་ནོར་བར་བསྲུངས་ཏེ། བྱང་ཆུབ་སེམས་དཔའི་སྤྱོད་འཇུག་ལས། སེམས་བསྲུང་བརྟུལ་ཞུགས་མ་གཏོགས་པ། །བརྟུལ་ཞུགས་མང་པོས་ཅི་ཞིག་བྱ། །ས་སྟེང་འདི་དག་ཀོ་གཡོགས་ན། །དེ་ཉིད་ཀོ་བས་ག་ལ་ལང༌། །ལྷམ་མཐིལ་ཙམ་ཞིག་གཡོགས་པས་ན། །ས་སྟེང་འདི་དག་གཡོགས་དང་མཚུངས། །ཞེས་གསུངས་སོ། །ཐུན་མོང་མ་ཡིན་མཐར་ཐུག་གི་སྐྱབས་གནས་གང་ཞེ་ན། སངས་རྒྱས་ཆོས་སྐུ་ཁོ་ན་ཡིན་ཏེ། ཐེག་ཆེན་རྒྱུད་བླ་མ་ལས། སྤང་ཕྱིར་བསླུ་བའི་ཆོས་ཅན་ཕྱིར། །མེད་ཕྱིར་འཇིགས་དང་བཅས་པ་ཡི། །ཆོས་རྣམས་གཉིས་དང་འཕགས་པའི་ཚོགས། །གཏན་གྱི་སྐྱབས་མཆོག་མ་ཡིན་ནོ། །དམ་པའི་དོན་དུ་འགྲོ་བའི་ཕྱིར། །སྐྱབས་ནི་སངས་རྒྱས་ཉག་ཅིག་ཡིན། །ཐུབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུག་ཡིན། །ཞེས་པས་རང་སེམས་སངས་རྒྱས་ཆོས་ཀྱི་སྐུ་ལ་སྐྱབས་སུ་འགྲོ་བའོ། །ཐེག་པ་ཆེ་ཆུང་ཁྱད་པར་གང་ཞེ་ན། ཐེག་པ་ཆེ་ཆུང་གི་ཁྱད་པར་སེམས་བསྐྱེད་དེ། སེམས་ཅན་ཐམས་ཅད་ཀྱི་དོན་དུ་འཚང་རྒྱ་བར་འདོད་པ་ཐེག་ཆེན། རང་ཉིད་ཞི་བདེ་འདོད་པ་ཐེག་ཆུང༌། སྨོན་འཇུག་གི་ས་མཚམས་གང་ཞེ་ན། སངས་རྒྱས་ཐོབ་ན་བསམ་པའི་བསམ་པ་དེ་སྨོན་པ། སྦྱོར་བ་དེའི་དོན་དུ་དགེ་རྩ་སྒྲུབ་པ་འཇུག་པའོ། །ཀུན་རྫོབ་དང་དོན་དམ་ཁྱད་པར་ངོ་བོ་གང་ཞེ་ན།

ཀུན་རྫོབ་སྨོན་འཇུག་གཉིས། དོན་དམ་མཉམ་གཞག་ངོ་བོ་ཟུང་འཇུག་གི་གོ་འཕང་ལ་བྱེད། དོན་དམ་ཀྱང་ཆོ་གས་ཨེ་སྐྱེ་ཞེ་ན། ཆོ་གས་སྐྱེ་བའི་གྲོགས་བྱེད་དེ། ངོ་འཕྲོད་པ་རང་ཆོ་ག་རྐྱང་པས་མི་འགྲུབ་པར་འདོད། སྟོང་ཉིད་སྙིང་རྗེའི་སྙིང་པོ་ཅན་གང་ཞེ་ན། སྟོང་ཉིད་དེ་དོན་དམ་སེམས་བསྐྱེད། སྙིང་རྗེ་དེ་ཀུན་རྫོབ་སེམས་བསྐྱེད་ཡིན་ཏེ། བྱང་ས་ལས་སྦྱོར་བའི་སྔོན་དུ་སྙིང་རྗེ་དང༌། །དད་པ་དང་ནི་མོས་པ་དང༌། །དགེ་བ་ཡང་དག་བསྒྲུབས་པ་ནི། །རིགས་ཀྱི་རྟགས་སུ་ཤེས་པར་བྱ། །ཞེས་པས། བྱང་ཆུབ་ཀྱི་སེམས་གཉིས་སུ་བྱེད་དོ། །མདོ་སྔགས་ཁྱད་པར་གང་ཞེ་ན། མདོ་སྔགས་ཀྱི་ཁྱད་པར་དབང་གིས་འབྱེད་དེ། འཇམ་དཔལ་ཞལ་ལུང་ལས། གང་ཞིག་དཀྱིལ་འཁོར་མ་མཐོང་བར། །རྣལ་འབྱོར་པ་ནི་རྣལ་འབྱོར་འདོད། །མཁའ་ལ་ཁུ་ཚུར་རྡེག་པ་དང༌། །སྨིག་རྒྱུ་ཆུ་ནི་འཐུང་དང་མཚུངས། །ཞེས་པས། དཀྱིལ་འཁོར་གཅིག་ཏུ་མ་ཞུགས་ན། མཚན་ཉིད་པ་མི་ཐོབ་པའོ། །བསྐྱེད་པའི་རིམ་པ་བསྒོམ་དོན་ཅི་ཞེ་ན། གྲོལ་ལམ་ཐོབ་ཕྱིར་བསྐྱེད་རིམ་བསྒོམ། །ཞེས་སོ། །ཆོ་ག་རྒྱས་པ་དགོས་སམ་ཞེ་ན། །དབང་པོ་ཡང་རབ་དོན་གོ་བ་ལ་ཆོ་ག་རྒྱས་པར་དགོས་སོ། །སྐད་ཅིག་དྲན་རྫོགས་སུ་རུང་ངམ་ཞེ་ན། ཤིན་ཏུ་རུང་སྟེ་དབང་པོ་ཐ་མ་ལས་དང་པོ་ལའོ། །ལམ་གོལ་མེད་ཀྱི་བསྐྱེད་རིམ་ཇི་ལྟར་བསྒོམ་ཞེ་ན། གོལ་ས་ཡེ་མེད་ན། བསྐྱེད་རྫོགས་ཀྱི་ཐ་སྙད་ལས་འདས་ཤིང་མི་སློབ་ཟུང་འཇུག་གི་གོ་འཕང་ཐོབ་པའོ། །མོས་གུས་ཀྱི་ལམ་རྣམས་བགྲོད་ཅེས་བདག་གིས་ཟེར་བ་ཅི་ལྟ་བུ་ཞེ་ན། སངས་རྒྱ་བའི་ལམ་དེ་ཆོས་སྐུ་ཐོབ་ནས་འབྱུང་བར་བྱེད་པ་བླ་མའི་མོས་གུས་གཅིག་པུ་ལས་མེད་དེ། ཀྱཻ་རྡོ་རྗེ་ལས། གཞན་གྱི་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟེན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་སོ། །མོས་གུས་ཀྱི་མཐར་ཐུག་གང་ཞེ་ན། མོས་གུས་ཀྱི་མཐར་ཐུག་མཉམ་ཉིད་རྟོགས་པའོ། །མོས་གུས་གང་ལ་དགོངས་ཞེ་ན།

གནས་སྐབས་ཀྱི་མོས་གུས་དང་མཐར་ཐུག་གི་མོས་གུས་གཉིས་ཡིན། གནས་སྐབས་ཀྱི་མོས་གུས་ཞེས་པ། ཞེན་པ་ནས་བཟུང་སྟེ་ཡོན་ཏན་ཅན་དུ་མཐོང་བའི་བར་དང༌། མཐར་ཐུག་གི་མོས་གུས་དུས་མཐའི་མོས་གུས་དང་གཅིག་སྟེ། བླ་མ་ཆོས་སྐུར་ཤེས་པའོ། །གཞི་གནས་ལུགས་ཕྱག་རྒྱ་ཆེན་པོ། འཁྲུལ་ལུགས་ཕྱག་རྒྱ་ཆེན་པོ། གྲོལ་ལུགས་ཕྱག་རྒྱ་ཆེན་པོ་རྣམས་ཇི་ལྟ་བུ་ཞེ་ན། གཞི་ཕྱག་རྒྱ་ཆེན་པོ་དེ་སངས་རྒྱས་ཀྱིས་སྒམ་སྟེ་བཟོས། སེམས་ཅན་གྱིས་སྒྲིམ་སྟེ་བཤིག་པ་མེད། གཞི་མལ་མལ། དོག་ཅམ་ཅམ། བབས་དང་གཤིས་ལུགས་བྱ་བ་སྟེ། གཞི་ཕྱག་རྒྱ་ཆེན་པོ་ཡིན། འཁྲུལ་ལུགས་ཕྱག་རྒྱ་ཆེན་པོ་བྱ་བ། དེ་ལྟར་མ་རྟོགས་པའི་སེམས་ཅན་རྣམས་ཀྱི་རྟོག་པའི་རྗེས་སུ་འབྲངས་ནས། ལེགས་པ་ལ་ཆགས། ཉེས་པ་ལ་སྡང༌། བར་པ་ལ་འཛིན་པ་ཞུགས། ཆགས་སྡང་གཉིས་ལས་འཁོར་བ་བསྐྱེད་པ་དེ་འཁྲུལ་ལུགས་ཕྱག་རྒྱ་ཆེན་པོ། གྲོལ་ལུགས་ཕྱག་རྒྱ་ཆེན་པོ། གཞིའི་གནས་ལུགས་དེ་ངོ་ཤེས་ནས། ལམ་མ་བཅོས་པར་ཉམས་སུ་བླངས་ཏེ། གཟུང་འཛིན་ཆགས་སྡང་གཉིས་ལས་གྲོལ་བ་དེ་གྲོལ་ལུགས་ཕྱག་རྒྱ་ཆེན་པོ་ཡིན་པར་འདོད། ཉམས་སུ་ཇི་ལྟར་ལེན་ཞེ་ན། ཆོས་རྗེའི་ཞལ་ནས། སེམས་མ་བཅོས་པ་ནི་ཆོས་ཀྱི་སྐུ་ཞེས་པས་གྲོལ་ལུགས་ཕྱག་རྒྱ་ཆེན་པོའི་སྐབས་སུ་བསྟན་པ་ལྟར་རོ། །ཉམས་དང་རྟོགས་པའི་ཁྱད་པར་གང་ཞེ་ན། ཉམས་བདེ་གསལ་མི་རྟོག་པ་རྣམས་སོ། །རྟོགས་པ་ནི་ཉམས་དག་ནས། སེམས་ཀྱི་ངོ་བོ་མཐོང་བ་ཞེས་པ་ལྷག་མཐོང་སྟེ། ཡོད་པར་ཡང་མ་མཐོང༌། མེད་པར་ཡང་མ་མཐོང་སྟེ། མདོ་སྡུད་པ་ལས། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། །དེ་བཞིན་ཆོས་མཐོང་བ་ཡང་དེ་བཞིན་གཤེགས་པས་བསྟན། །མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །ཞེས་པ་ལྟར། མ་མཐོང་མཐོང་ཕྱིར་མཐོང་བའི་ལམ། །མཐོང་བ་བརྟན་ཕྱིར་སྒོམ་པའི་ལམ། །ཞེས་པས། ཐེག་པ་ཆེན་པོའི་མཐོང་ལམ་གྱི་ཏིང་ངེ་འཛིན་ནས་བཟུང་སྟེ།

མཁྱེན་པའི་ཡེ་ཤེས་འཆར་བའི་བྲལ་བ་དང་རྣམ་པར་སྨིན་པའི་ཡོན་ཏན་ཐོབ་པའི་བར་དུ་རྟོགས་པར་ངོས་འཛིན་དགོས་སོ། །ཐ་མལ་གྱི་ཤེས་པ་མཛུབ་མོ་གང་ལ་འཛུགས་ཞེ་ན། རྟོག་པ་སྔ་མ་འདས། ཕྱི་མ་མ་ཤར་བའི་ད་ལྟར་གྱི་ཤེས་པ་རྗེན་པ་འདི་ལ་ཟེར་བ་ཡིན། ས་ར་ཧའི་དོ་ཧ་ལས། ཐ་མལ་ཤེས་པ་མ་བཟུང་བདེ་ཆེན་རྒྱལ་པོ་ཉིད། །མཚན་ཉིད་ཅིར་ཡང་མ་མཐོང་ཕྱོགས་ཆ་ཀུན་དང་བྲལ། །འཁྲུལ་པས་བརྟག་པའི་བསམ་བརྗོད་འདི་ནི་གློ་བུར་སྟེ། །བློ་ལས་འདས་ཕྱིར་བློ་ཡིས་བསྒོམ་དུ་ག་ལ་ཡོད། །ཅེས་སོ། །སེམས་ཀྱི་ངོ་བོ་མཐོང་བ་སྤྲོས་བྲལ་ལ་ཟེར་རམ་ཞེ་ན། འདི་ལ་ངོ་མཐོང་ཙམ་གོང་དུ་བཀོད་པ་ལྟར་ལྷག་མཐོང་ལ་བྱེད་དེ། སྤྲོས་བྲལ་ལ་དངོས་གཞིར་བཤད་པ་འགལ་བ་མེད་དོ། །ཁ་ཅིག་གི་སེམས་ཀྱི་ངོ་བོ་མཐོང་བ་དེང་སང་དུས་ན་མེད། མདོ་རྒྱུད་ནས་མ་གསུངས་ཟེར་བ་ལ་ལན་ཇི་ལྟར་བྱེད་ཞེ་ན། དེའི་རྒོལ་ལན་འདི་ལྟར་དུ་བཟློག་སྟེ། དཔེར་ན་རྗེ་བཙུན་ཆེན་པོ་དང༌། མཉམ་མེད་དྭགས་པོ་རིན་པོ་ཆེ། སྐྱོབ་པ་འཇིག་རྟེན་གསུམ་གྱི་མགོན་པོ་ལ་སོགས་བརྒྱུད་པ་གོང་མ་རིམ་པར་བྱོན་པ་རྣམས་ཀྱི་ཕྱི་ཐོས་པ་རྐྱང་པ་ལ་མ་ལྟོས་པར། སྒོམ་པ་ལ་བརྟེན་ནས་སེམས་ཀྱི་ངོ་བོ་རྟོགས་ནས་སངས་རྒྱས། སངས་རྒྱས་ནས་མགྲིན་པ་ལོངས་སྤྱོད་ཀྱི་རྩ་ཁ་བྱེ། རྩ་མདུད་རྣམས་གྲོལ། འཁོར་བ་དང་མྱ་ངན་ལས་འདས་པའི་རྒྱུ་འབྲས་མངོན་དུ་གྱུར། རྒྱལ་བའི་གསུང་རབ། མདོ་རྒྱུད་ཀྱི་དོན་ལ་ཆགས་ཐོགས་མེད་པའི་ཤེས་རབ་ཐོབ། དབུ་ལ་གཙུག་གཏོར་ཞབས་ལ་འཁོར་ལོ་བྱུང་བ་རྣམས་གང་གིས་འགྲུབ། རྒྱ་བོད་ཀྱི་གྲུབ་ཐོབ་ལུས་མ་སྤངས་པར་མཁའ་སྤྱོད་འགྲུབ་པ་རྣམས་དང༌། རྭ་སྒྲེང་དུ་རྣལ་འབྱོར་པ་ཕྱག་ཁྲི་མཆོག་སྐུ་ལུས་མ་སྤངས་པར་མཁའ་སྤྱོད་སོང་བ་རྣམས་ཅིས་འགྲུབ། མདོ་རྒྱུད་ནས་མ་བཤད་ན་ཐེག་པ་ཆེན་པོའི་མཐོང་ལམ་གྱི་ཏིང་ངེ་འཛིན་གང་ཟག་གི་རྒྱུད་ལ་འཆར་བ། བསྟན་པ་མ་ཞིག་གི་བར་དུ་ཡོད་ཅེས་གསུངས་པ།

བསྟན་པ་ནི་དེང་སང་གནས་པའི་སྒང་དུ་ཡོད་པས་སོ། །སྔགས་ཀྱི་ནང་ནས། དཔལ་དུས་ཀྱི་འཁོར་ལོའི་རྩིས། པཎ་ཆེན་ཤཱཀྱ་ཤྲཱིའི་ལུགས་དང༌། དེ་བཞིན་གཤེགས་པ་ཉིད་ཀྱི་སློབ་མ་དགྲ་བཅོམ་པ་སིངྒྷ་གླིང་པ་དཔོན་སློབ། སིངྒྷ་གླིང་གི་རྒྱལ་པོ་རིམ་གྱིས་བྱུང་བ་རྣམས་ཀྱིས་རྩིས་གུང་བསྒྲིགས་ནས་བཤད་པ། ཁྲོ་ཕུ་ལོ་ཙཱ་བས་བསྒྱུར་བ་ལས། སྔར་འདས་ཐུབ་པའི་བསྟན་པ་ནི། །སྟོང་ཕྲག་གཅིག་དང་བདུན་བརྒྱའི་ལོ། །དེ་བཞིན་བཞི་བཅུ་རྩ་དགུ་དང༌། །ཟླ་དགུ་ཞག་ནི་བཅུ་དགུ་འདས། །ལོ་ནི་སྟོང་ཕྲག་གསུམ་དང་ནི། །ཕྱེད་དང་སུམ་བརྒྱ་ཟླ་བ་གཉིས། །ཉི་མ་བཅུ་གཅིག་ད་བཟོད་གནས། །ཞེས་གསུངས་པས། དེ་བཞིན་གཤེགས་པ་མྱ་ངན་ལས་འདས་ནས། ལོ་སྟོང་བརྒྱད་བརྒྱ་དང་བཅུ་གཉིས་ལས་མ་སོང༌། འགྲེལ་ཆེན་དྲི་མེད་ལྟར་ན། ལོ་སྟོང་དྲུག་བརྒྱ་དང་བཞི་བཅུ་ལས་མ་སོང༌། དེ་ལྟར་ལྷག་མཐོང་གི་དུས་ལ་ཡོད་པས། འཇིག་རྟེན་གསུམ་མགོན་ཀྱང་མཉེས་ནས། འདི་སྐད་གསུངས། བསྟན་པ་ཡུན་རིང་གནས་པ་དང༌། །བདག་ཅག་སྒྲུབ་པ་བྱེད་པ་རྣམས། །འབྲས་བུ་རྒྱ་ཆེན་ཐོབ་པ་ལ། །མཁས་པ་དགའ་བ་ཅིས་མི་སྐྱེ། །གསུངས་པས་སོ། །དེས་ན་མདོ་རྒྱུད་ཐམས་ཅད་ནས་མ་གསུངས་ཞེས་པ། ཐོས་ཆུང་མངོན་པའི་ང་རྒྱལ་ཅན་གྱི་གྲུབ་མཐའ་ཡིན། དེང་སང་གསང་སྔགས་དུས་མིན་ཟེར་བ་དང༌། སྒོམ་པའི་དུས་མིན། སྨོན་ལམ་གྱི་དུས་ཡིན་ཟེར་ནས། ལྟ་བའི་གནད་རྣམས་བོར་བ་དག་ནི་འཁོར་བ་ལས་ཐར་བའི་དུས་མེད་པའོ། །ཕ་གཅིག་འཇིག་རྟེན་གསུམ་མགོན་གྱི། ལྟ་སྒོམ་སྤྱོད་འབྲས་ཇི་ལྟ་བུ་ཞེ་ན། ལྟ་བ་རྟོགས་པ་དང་ལྡན་པ་ལ་བྱེད། སྒོམ་པ་ཡིད་བྱེད་དང་བྲལ་བ་ལ་བྱེད། སྤྱོད་པ་བླང་དོར་དང་བྲལ་བ་རིགས་སྤྱོད་ཁྱད་པར་དུ་འཕགས་པ་ཚུལ་ཁྲིམས་ལ་བྱེད། བླང་དོར་བྲལ་བའི་ཚུལ་གང་ཞེ་ན། སྡིག་པ་བླང་དུ་མེད། དགེ་བ་དོར་དུ་མེད་པ། ལམ་མཐོ་དམན་གང་གི་དུས་དགོས་ཞེས་པ། ལམ་མཐོ་དམན་གཉིས་ཆར་དུ་དགོས་སོ། །འབྲས་བུ་བྲལ་བ་དང་རྣམ་པར་སྨིན་པའི་འབྲས་བུའོ། །སྟོང་ཉིད་རྒྱུ་འབྲས་སུ་འཆར་བ་དང༌།

རྒྱུ་འབྲས་སྟོང་ཉིད་དུ་འཇུག་པའི་ས་མཚམས་གང་ཞེ་ན། སྔ་མ་ལྟ་བ་རྟོགས་ནས་མཁྱེན་པའི་ཡེ་ཤེས་ཀྱིས་ཤེས་བྱ་གཟིགས་ནས་བླང་དོར་བྱེད་པ་དེ་ས་མཚམས། ཕྱི་མ་རྒྱུ་འབྲས་སྟོང་ཉིད་དུ་ཤར་ནས་ཡང་མཁྱེན་པའི་ཡེ་ཤེས་སུ་སོང་ནས། རྒྱུ་འབྲས་བླང་དོར་བྱེད་པ་དེ་ས་མཚམས། སྐད་ཅིག་རྒྱུ་འབྲས་བླང་དོར་ཞེས་གསུངས་པ་དེ་གང་ཞེ་ན། དུས་རིང་བ་ཕྱི་མ་སོགས་ལ་ལྟོས་མ་དགོས་པར་མཐོང་ཆོས་བདེ་བླག་ཏུ་འཐོབ་སྟེ། རྟེན་འབྲེལ་བཅུ་གཉིས་སྐད་ཅིག་མར་གསུངས་པ་དགོངས་གཅིག་ཏུ་བཞུགས་པ་ལྟར་རོ། །རླུང་མི་འཛིན་པ་ལྷུག་པར་འཇོག་པ་གནད་ཟབ་པ་དང༌། རྟོགས་ལྡན་ལ་ཐབས་ལམ་དགོས་པ་འགལ་བ་ལྟར་སྣང་ཡང་འགལ་མེད་བཞེད་པ་ཞུ་བྱ་བ་ལ། མི་འགལ་ཏེ། རྟོགས་ལྡན་ལ་ཐབས་ལམ་དགོས་པ་རྩ་རླུང་ལ་བརྟེན་དགོས་ཏེ་རླུང་དགོས། དགོས་པའི་རླུང་འཛིན་པ་ཟབ་པར་འདོད་དེ། རྗེ་ཉིད་མི་འཛིན་པ་ཟབ་པར་བཞེད། མ་བཟུང་བ་ཟབ་པ་རླུང་སེམས་གཉིས་མེད་ལ་དགོངས་པའོ། །མདོ་རྒྱུད་མན་ངག་ཐམས་ཅད་ཐུན་གཅིག་གི་ནང་དུ་དྲིལ་ནས་དགོས་པ་ལ། གདན་གཅིག་གི་སྟེང་དུ་ཐུན་གཅིག་གིས་ཉམས་སུ་ལེན་པ་ཚང་ལ་རྫོགས་པ་ཟབ་མོ་ལྔ་ལྡན་ཡིན་ཏེ། རིག་པ་སྐད་ཅིག་མ་ལ་ལྔ་ལྡན་ཚང་སྟེ། ཚང་ཚུལ་ཇི་ལྟ་བུ་ཞེ་ན། དམིགས་པ་མེད་པའི་བྱམས་པ་ནི་བྱམས་པ་ཆེན་པོ། དམིགས་པ་མེད་པའི་སྙིང་རྗེ་ནི་སྙིང་རྗེ་ཆེན་པོའོ། །དོན་དམ་བྱང་ཆུབ་ཀྱི་སེམས་ནི་རིག་པ་སྐད་ཅིག་མ་ཡིན། ཡི་དམ་ཡང་ཡིན་ཏེ། ཀྱཻ་རྡོ་རྗེ་ལས། སྤྲོས་པ་མེད་པའི་རང་བཞིན་ལས། །ལྷ་དང་སྔགས་ནི་ཡང་དག་གནས། །ཞེས་པས་སོ། །བླ་མ་སྐུ་བཞི་ཁོ་རང་སྟེ། ཆོས་རྗེའི་ཞལ་ནས། སེམས་ཉིད་ངོ་བོས་སྟོང་པ་ཆོས་ཀྱི་སྐུ། །གསལ་ལ་མ་འགགས་པ་དེ་ལོངས་སྤྱོད་རྫོགས། །སྣ་ཚོགས་རྟོག་མེད་ཤར་བ་སྤྲུལ་པའི་སྐུ། །དེ་ཕྱིར་ཆོས་རྣམས་མེད་ཅེས་ངོ་བོ་ཉིད། །ཅེས་སོ། །ཕྱག་རྒྱ་ཆེན་པོ་ནི་ཁོ་རང༌། བསྔོ་བ་ནི། དམིགས་པ་མེད་པའི་བསྔོ་བ་ནི་བསྔོ་བ་ཆེན་པོ་ཞེས་མདོ་ནས་གསུངས་པས་དེ་ལྟར་དུ་ཉམས་སུ་ལོངས།

བསྔོ་བ་ཡོད་དགེ་མི་འཐད་ཅེ་ན། དུས་གསུམ་ལས་ལྷག་ཡོད་དགེ་གང༌། །ཁྱད་གཞི་མེད་པའི་ཁྱད་ཆོས་གང༌། །ཞེས་པའི་རྒོལ་ལན་ཇི་ལྟར་བཟློག་ཅེས་པ་དེ་ལ་རྒོལ་བ་འདི་ལྟར་བཟློག ཡོད་དགེ་བསྔོ་བར། བཅོམ་ལྡན་འདས་ཀྱིས་རྡོ་རྗེ་རྒྱལ་མཚན་བསྔོ་བའི་ལེའུ་ལས་གསུངས་ཏེ། གཤིས་ཀྱི་དགེ་བ་དང༌། གཤིས་ཀྱི་མི་དགེ་བ་གཉིས་ཡོད། གཤིས་ཀྱི་དགེ་བ་འདི་འདུས་མ་བྱས་ཀྱང་བསྔོ་བར་བཤད་དེ། རྒྱན་སྟུག་པོའི་མདོ་ལས། ཆུ་དང་མེ་ཤེལ་ནོར་བུ་དག །ཡོངས་སུ་དག་པའི་མཚན་ཉིད་ཅན། །ཉི་ཟླའི་འོད་ཀྱི་ཕོག་པ་ན། །དེ་དག་ཉིད་ཀྱི་ཡོན་ཏན་འབྱིན། །བདེ་གཤེགས་སྙིང་པོ་ཁམས་དགེ་བ། །ཟག་མེད་ཡོན་ཏན་ལྡན་པ་དེ། །བསྔོས་པར་གྱུར་ན་ཡོན་ཏན་འབྱིན། །ཞེས་གཤིས་ཀྱི་དགེ་བ་དེ་སྔོ་བ་སྟེ། དེ་དུས་གསུམ་གྱི་དགེ་བ་ལ་འདུས་བྱས་དང་འདུས་མ་བྱས་གཉིས་ཡོད་པས། དུས་གསུམ་དུ་བསགས་པ་དང་ཡོད་པའི་ཞེས་པ། དུས་གསུམ་དུ་བསགས་པ་འདུས་བྱས་ལ་དམིགས། ཡོད་པའི་དགེ་བ་འདུས་མ་བྱས་པར་དམིགས་པས་སོ། །འདུས་མ་བྱས་ལ་བསྔོས་པས་འགྱུར་རྒྱུ་དང༌། མ་བསྔོས་པས་མི་འགྱུར་རྒྱུ་མེད་ཅེ་ན། ཆོས་དབྱིངས་དེ་བཞིན་ཉིད་ཀྱི་བདེན་པ་དང་ཞེས་བརྗོད་ཀྱང་བདེན་པ་མེད་པར་འགྱུར་ཏེ། དེ་ཅིའི་ཕྱིར་ཞེ་ན། འདུས་མ་བྱས་པའི་ཕྱིར་ཞེས་རིགས་པ་འཕེན་པར་བགྱིའོ། །འདི་རྣམས་ཀྱི་སྒྲུབ་བྱེད་ལུང་རིགས་མན་ངག་མང་དུ་ཡོད་ཀྱང༌། ཡི་གེ་མང་བས་འཇིགས་ནས་དངོས་ལེན་ཙམ་ལ་བརྟེན་ཏེ་བསྐུར་བའོ། །གང་ཞིག་ཐོས་པས་དྲེགས་ཤིང་བསྒྲུབ་པ་ལྷུར་མི་ལེན་པའི་བྱིས་པའི་ངང་ཚུལ་ཅན། །འགའ་ཞིག་སྒོམ་པ་ཡོད་ཅེས་དྲེགས་ནས་ཐོས་བསམ་སྤོང་བ་བླུན་པོའི་ངང་ཚུལ་ཅན། །ཕྱོགས་རེ་འཛིན་པའི་གང་ཟག་དེ་དག་ཐམས་ཅད་ལ། །ཐབས་ལ་མཁས་པར་བྱས་ནས་ཟུང་འཇུག་སྟོན་པར་རིགས། །ཞེས་པའི་བར་གྱི་ཚིགས་སུ་བཅད་པའོ། །འདི་རྣམས་ཀྱི་སྒྲོ་འདོགས་འདིར་གནས་པའི་སྐབས་སུ་ཅི་ནས་ཀྱང་གཅོད་པར་རིགས་ཀྱང་མ་བྱུང་བས།

རི་མོར་སྦྱར་བ་རྣམས་ཀྱི་གོ་དོན་མ་སོལ་ན། རྗེ་འཇིག་རྟེན་མགོན་པོའི་ཆོས་མཛོད་རྣམས་སུ་བལྟ་བ་དང༌། སླད་རོལ་དུ་དངོས་སུ་སྒྲོ་འདོགས་གཅོད་པར་ཡང་བྱའོ། །ཁྱེད་རང་གི་དུས་གསུམ་དུ་བསགས་པའི་དགེ་བ་དང༌། གདོད་ནས་ཡོད་པའི་དགེ་བའི་རྩ་བ་རྣམས་ཕྱོགས་གཅིག་ཏུ་བསྡོམས་པའི་མཐུ་དང་ནུས་པ་ལ་བརྟེན་ནས། ཇི་ལྟར་བསྔོས་བཞིན་སྨོན་ལམ་བཏབ་པ་ཐམས་ཅད་ཆོས་ལྡན་ཡིད་བཞིན་དུ་འགྲུབ་པར་གྱུར་ཅིག །དེ་དེ་ཁོ་ན་ཉིད་དུ་འགྲུབ་པར་གྱུར་ཅིག །ཤིན་ཏུ་འགྲུབ་པར་གྱུར་ཅིག །མདོ་འགག་རིན་ཆེན་ཕྲེང་བའི་དྲིས་ལན་བྱས་པའི་དགེ་བ་དེས། །རིན་ཆེན་བསྟན་པ་ཕྱོགས་བཅུར་རྒྱས་པ་དང༌། །མཆོག་དམན་བར་མའི་གདུལ་བྱ་སེམས་ཅན་རྣམས། །གཉིས་མེད་རྡོ་རྗེ་ཡེ་ཤེས་ཐོབ་པར་ཤོག །དགེ་ཞིང་བཀྲ་ཤིས་པར་གྱུར་ཅིག། །མངྒལཾ།། 