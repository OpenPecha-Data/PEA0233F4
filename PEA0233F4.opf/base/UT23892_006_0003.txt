༄༅། །བདེ་མགོན་གྱི་ལས་རིམ་ཉུང་ངུར་བསྡུས་པ་བཞུགས་སོ། །གུ་རུ་ཨཱ་ནནྡ་རཏྣ་དྷརྨ་དྷྭ་ཛ་ཤྲཱི་བྷ་དྲ་ན་མོ། །སངས་རྒྱས་ཆོས་དང་དགེ་འདུན་ལ། །རྟག་པར་བདག་ནི་སྐྱབས་སུ་མཆི། །སེམས་ཅན་ཀུན་གྱི་དོན་གྱི་ཕྱིར། །བདག་ནི་ཧེ་རུ་ཀར་གྱུར་ནས། །སེམས་ཅན་ཐམས་ཅད་ཧེ་རུ་ཀའི། །གོ་འཕང་ལ་ནི་འགོད་པར་བགྱི། །

ཞེས་ལན་གསུམ་བརྗོད་ནས། ངག་ཏུ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར། རཾ་ལས་མེའི་དཀྱིལ་འཁོར། ཁཾ་ལས་ཆུའི་དཀྱིལ་འཁོར། ལཾ་ལས་སའི་དཀྱིལ་འཁོར། དེའི་སྟེང་དུ་སུཾ་ལས་རི་རབ་ལྷུན་པོ་སྣ་ཚོགས་པདྨ་ཉི་མའི་སྟེང་དུ། རང་ཉིད་འཁོར་ལོ་བདེ་མཆོག་ལྷན་སྐྱེས་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཁྲོ་ཞལ་སྤྱན་གསུམ་དང་ལྡན་པ་ཞལ་བགྲད་པ། མཆེ་བ་གཙིགས་པ། དབུ་སྐྲ་རལ་པའི་ཅོད་པན་སྤྱི་བོར་བཅིངས་པའི་རྩེ་མོར་ནོར་བུ། ལོགས་གཡས་སུ་སྣ་ཚོགས་རྡོ་རྗེ། གཡོན་དུ་ཟླ་བ་ཕྱེད་པ། ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཐོད་པ་སྐམ་པོ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ། སྟག་གི་པགས་པའི་ཤམ་ཐབས་དང༌། ཞབས་གཡས་ཀྱི་འོག་ཏུ་དུས་མཚན་དང༌། གཡོན་གྱི་འོག་ཏུ་འཇིགས་བྱེད་མནན་པ། སྐུ་གར་གྱི་ཉམས་དགུ་དང་ལྡན་པ། དེའི་པང་དུ་ཡུམ་རྡོ་རྗེ་ཕག་མོ་དམར་མོ་ཞལ་གཉིས་མ། རྩ་ཞལ་ཁྲོ་ཞལ་རྣ་ལྟག་གཡས་སུ་ཕག་ཞལ་སྟེང་དུ་གཟིགས་པ། ཕྱག་གཡས་གྲི་གུག་ཡབ་ཀྱི་ཕྲག་པ་གཡོན་པའི་སྟེང་དུ་བརྒྱངས་ཏེ་འཛིན་པ། ཕྱག་གཡོན་ཐོད་ཁྲག་ཡབ་ཀྱི་མགུལ་ནས་འཁྱུད་ནས་ཡབ་ཀྱི་ཞལ་དུ་སྟོབ་པ། དབུ་སྐྲ་སྤྱི་བོར་བཅིངས་ཤིང་སིལ་བུ་རྒྱབ་ཏུ་གྲོལ་བ། ཐོད་སྐམ་གྱི་དབུ་རྒྱན་དང་ཐོད་རློན་གྱི་དོ་ཤལ་འཕྱང་བ། ཞབས་གཡོན་ཡབ་ཀྱི་གཡས་དང་ལྷན་གཅིག་ཏུ་བརྐྱངས་ཞིང༌། གཡས་པ་ཡབ་ཀྱི་རྐེད་ལ་འཁྲིལ་བ། ཡེ་ཤེས་ཀྱི་མེ་འབར་བའི་དབུས་སུ་བཞུགས་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ་ལས་འོད་འཕྲོས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། གཉིས་སུ་མེད་པར་ཐིམ། སླར་ཡང་འོད་འཕྲོས་པས་དབང་ལྷ་སྤྱན་དྲངས། དབང་བསྐུར་ལུས་གང་དྲི་མ་དག་ཆུ་ལྷག་མ་ཡར་ལུད་པ་ལས་གཙོ་བོ་ལ་མི་བསྐྱོད་པ། ཡུམ་ལ་རྣམ་པར་སྣང་མཛད་ཀྱིས་དབུ་བརྒྱན་པའི་གཙོ་བོའི་གཟུགས་ཀྱི་ཕུང་པོ་ལ་རྣམ་པར་སྣང་མཛད།

ཚོར་བའི་ཕུང་པོ་ལ་རྡོ་རྗེ་ཉི་མ། འདུ་ཤེས་ཀྱི་ཕུང་པོ་ལ་པདྨ་གར་གྱི་དབང་ཕྱུག འདུ་བྱེད་ཀྱི་ཕུང་པོ་ལ་རྡོ་རྗེ་རྒྱལ་པོ། རྣམ་པར་ཤེས་པའི་ཕུང་པོ་ལ་རྡོ་རྗེ་སེམས་དཔའ་སྟེ། བཅོམ་ལྡན་འདས་རྒྱལ་བ་རིགས་ལྔའི་བདག་ཉིད་དུ་གྱུར། ཡུམ་གྱི་ལྟེ་བར་རྡོ་རྗེ་ཕག་མོ། སྙིང་ཁར་གཤིན་རྗེ་མ། མགྲིན་པར་རྨོངས་བྱེད་མ། མགོ་བོར་སྐྱོད་བྱེད་མ། སྤྱི་བོར་སྐྲག་བྱེད་མ། ཡན་ལག་ཐམས་ཅད་ལ་ཙཎྜི་ཀཱ་རྣམས་ཀྱིས་མཚན་པར་གྱུར་པའི་ངང་ནས། ངག་ཏུ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄་ཌཱ་ཀི་ནི་ཛཱ་ལ་སམྦ་རཾ་སྭཱ་ཧཱ། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྂ་ཧཱུྂ་ཧཱུྂ་ཕཊ྄་ཕཊ྄་ཕཊ྄་སྭཱ་ཧཱ། སྙིང་པོ་དང༌། ཨོཾ་བཛྲ་བཻ་རོ་ཙ་ནཱི་ཡེ་སྭཱ་ཧཱ། ཉེ་སྙིང་རྣམས་བཟླས་སོ། ཨོཾ་སྭ་བྷ་ཝ་ཤུདྡྷཿསརྦ་དྷ་རྨཱཿསྭ་བྷ་ཝ་ཤུདྡྷོ྅ཧཾ། རང་བཞིན་གྱིས་རྣམ་པར་དག་པར་གྱུར་པའི་ངང་ལས། རང་གི་མདུན་དུ་དུར་ཁྲོད་ཀྱི་ས་གཞིར། པཾ་ལས་པདྨ། རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྂ་མཐིང་ནག་ལས་རྡོ་རྗེ་གྲི་གུག་ཡུ་བ་ཧཱུྂ་གིས་མཚན་པ། དེ་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། དཔལ་ཡེ་ཤེས་ཀྱི་མགོན་པོ་ཕྱག་བཞི་པ་ཆར་སྤྲིན་ནག་པོའི་སྐུ་ཅན་དམར་ལ་ཟླུམ་པའི་སྤྱན་གསུམ་དང་ལྡན་པ། ཁྲོ་གཉེར་བསྡུས་ཤིང་མཆེ་བ་གཙིགས་པ། ལྗགས་རྣམ་པར་བསྐྱོད་པའི་ཞལ་ནས་ཧ་ཧ་དང་ཧཱུྂ་ཧཱུྂ་གིས་གད་རྒྱངས་སྒྲོག་པ། དབུ་སྐྲ་དང་སྨིན་མ་དང་སྨ་ར་དམར་སེར་མེ་ལྟར་འབར་བ། ཕྱག་གཡས་ཀྱི་དང་པོ་ན་བཻ་ཏའི་འབྲས་བུ་མདོག་དབྱིབས་སྙིང་དང་འདྲ་བ་དང༌། གཡོན་གྱི་དང་པོ་ན་ཀ་པཱ་ལ་ཁྲག་གིས་བཀང་བ་ཐུགས་ཀར་སྟེང་འོག་ཏུ་འཛིན་པ། གཡས་འོག་མ་རལ་གྲི་འབར་བ་འདེབས་པའི་ཚུལ་དུ་འཛིན་ཅིང༌། གཡོན་འོག་མ་ཁ་ཊྭཱཾ་ག་འཕྱར་སྟབས་སུ་འཛིན་པ།

མི་མགོ་སྐམ་པོ་ལྔའི་དབུ་རྒྱན་དང༌། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། དར་དང་རིན་པོ་ཆེ་དང་སྦྲུལ་དང་རུས་པ་དང་དྲིལ་བུ་གཡེར་ཁའི་ཕྲེང་བས་བརྒྱན་ཞིང༌། སྟག་ལྤགས་གསར་པ་ཁྲག་དང་བཅས་པའི་ཤམ་ཐབས་ཀྱིས་སྨད་གཡོགས་པ། སྐུ་ལས་སྐྱེས་པའི་ཡེ་ཤེས་ཀྱིས་མེ་རབ་ཏུ་འབར་བའི་ཀློང་དཀྱིལ་ན་ཞིང་ཆེན་བསྣོལ་བའི་གདན་ལ་རྒྱལ་པོ་རོལ་པའི་འདུག་སྟངས་ཀྱིས་བཞུགས་པ། དེའི་གཡས་སུ་ཧཱུྂ་ལས་ལས་མགོན་བྱ་རོག་གདོང་ཅན་ནག་པོ་ཞལ་གཅིག་ཕྱག་གཉིས་གྲི་གུག་དང་ཐོད་ཁྲག་འཛིན་པ། ནག་པོ་སྟོང་གི་ཚོགས་ཀྱིས་བསྐོར་བ། གཡོན་དུ་བྷྱོཿལས་ཡུམ་རྩ་འཇིབ་མ་དམར་མོ་ཞལ་གཅིག་ཕྱག་བཞི་གཡས་རལ་གྲི་དང་ཏྲི་ཤཱུ་ལ། གཡོན་མདའ་གཞུ་དང་མི་མགོ་འཛིན་པ་ལ་མ་མོ་བྱེ་བའི་ཚོགས་ཀྱིས་བསྐོར་བ། མདུན་དུ་ཧཱུྂ་ལས་ཤ་ཟ་སེང་གེའི་གདོང་ཅན་ནག་པོ་ཞལ་གཅིག་ཕྱག་གཉིས་རལ་གྲི་དང་ཐོད་ཁྲག་ཐོགས་པ་ལ། ཤ་ཟ་འབུམ་གྱི་ཚོགས་ཀྱིས་བསྐོར་བ། ཤར་དུ་མཁའ་འགྲོ་བྱ་རྒོད་ཀྱི་གདོང་པ་ཅན། བྱང་དུ་ཁྱུང་གི་གདོང་པ་ཅན། ནུབ་ཏུ་ཁྭ་ཏའི་གདོང་པ་ཅན། ལྷོ་རུ་འུག་པའི་གདོང་པ་ཅན། ཤར་ལྷོར་ཕག་གི་གདོང་པ་ཅན། ལྷོ་ནུབ་ཏུ་ཁྱིའི་གདོང་པ་ཅན། ནུབ་བྱང་དུ་སྤྱང་ཀིའི་གདོང་པ་ཅན། བྱང་ཤར་དུ་སྟག་གི་གདོང་པ་ཅན། བརྒྱད་ཀ་གཅེར་བུ་སྐྲ་གྲོལ་བ། ཞལ་གཅིག་ཕྱག་གཉིས་གྲི་གུག་དང་ཐོད་ཁྲག་འཛིན་པ། འཁོར་ཐམས་ཅད་བཞེངས་པའི་སྟངས་སྟབས་སྣ་ཚོགས་ཀྱིས་གནས་པའོ། །གཙོ་འཁོར་ཐམས་ཅད་ཀྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། ཐུགས་ཀའི་ཧཱུྂ་ལས་འོད་འཕྲོས་པས་བསྐུལ་ཏེ། བསིལ་བའི་ཚལ་དང༌། ནཱ་ལེནྡྲ་ལ་སོགས་པ་ནས་ཆོས་སྐྱོང་ཡེ་ཤེས་པ་འཁོར་བཅས་སྤྲིན་གཏིབས་པ་བཞིན་བྱོན་པར་བསམ་ཞིང༌། ཧཱུྂ དད་པ་དང་ནི་དམ་ཚིག་གིས། །ཚུར་གཤེགས་མ་ཧཱ་ཀཱ་ལའི་ཚོགས། །བདག་གི་ཐུགས་དམ་གཉན་སྐྱོང་ན། །དུར་ཁྲོད་གནས་ནས་གཤེགས་སུ་གསོལ། །བཛྲ་མ་ཧཱ་ཀཱ་ལ་ས་པ་རི་ཝཱ་ར་ཨེ་ཧྱེ་ཧི།

ཞེས་པས་སྤྱན་དྲངས་ལ། ཛཿཧཱུཾ་བཾ་ཧོཿ ཞེས་པས་དམ་ཚིག་པ་དང་དབྱེར་མེད་དུ་འདྲེས། པདྨ་ཀ་མ་ལཱ་ཡ་སྟྭཾ། ཞེས་པས་གདན་དབུལ། བཛྲ་མ་ཧཱ་ཀཱ་ལཱ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭ་ཧཱ། ཨོཾ་བཛྲ་པུཥྤེ་ཨཱཿཧཱུྂ། ཨོཾ་བཛྲ་དྷཱུ་པཾ་ཨཱཿཧཱུྂ། ཨོཾ་བཛྲ་ཨཱ་ལོ་ཀཾ་ཨཱཿཧཱུྂ། ཨོཾ་བཛྲ་གནྡྷཾ་ཨཱཿཧཱུྂ། ཨོཾ་བཛྲ་ནཻ་ཝི་དྱཾ་ཨཱ་ཧཱུྂ། ཨོཾ་བཛྲ་ཤཔད་ཨཱཿཧཱུྂ། གིས་མཆོད། རྡོ་རྗེ་རྩེ་ལྔ་པའི་ཕྱག་རྒྱ་བསྟན་ལ། མ་ཧཱ་ཀཱ་ལ་ས་མ་ཡ་ཧ་ན་ཧ་ན་ཧཱུྂ་ཕཊ྄། ཅེས་དམ་ལ་བཞག ཐུགས་ཀའི་འོད་ཟེར་གྱིས་རྒྱལ་བ་རིགས་ལྔ་སྤྱན་དྲངས། དེ་རྣམས་ཀྱིས་བདུད་རྩིའི་བུམ་པས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་གཙོ་བོ་ལ་བདེ་མཆོག་ལྷན་སྐྱེས། འཁོར་ཐམས་ཅད་ལ་མི་བསྐྱོད་པས་དབུ་བརྒྱན་པར་གྱུར། དེ་ནས་རང་ཉིད་བདེ་མཆོག་ཏུ་གསལ་བའི་ཐུགས་ཀར་ཉི་མ་ལ་ཧཱུྂ་ཡིག་གི་མཐར། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄། ཅེས་ཡི་གེ་བདུན་པས་བསྐོར་བ་དང༌། མགོན་པོའི་ཐུགས་ཀར་ཡང་ཉི་མའི་དཀྱིལ་འཁོར་གྱི་སྟེང་དུ། ཧཱུྂ་སྔོན་པོ་འོད་འབར་བ་དེའི་མཐའ་སྐོར་དུ། ཨོཾ་བཛྲ་ཀ་ཝུ་ཝ་ཝ་པ་ཤ་ཡ་མ་ཧཱ་ཀཱ་ལཱ་ཡ་ཧཱུྂ་ཧཱུྂ་ཕཊ྄། ཨོཾ་ཤྲཱི་བཛྲ་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧཱ་རི་ཎི། ཨེ་ཥ་ཨ་པཉྩི་མ་ཀཱ་ལོ་ཨ་ཡཾ་ཨི་དཾ་རཏྣ་ཏྲ་ཡཱ་ཡ། ཨ་པ་ཀཱ་རི་ཎཾ། ཡ་དི་པྲ་ཏིཛྙཱ་སྨ་ར་སི་ཏ་དཱ། ཨི་དཾ་དུཥྚཱཾ་ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན། མཱ་ར་ཡ་ཧཱུྂ་ཕཊ྄། ཞེས་པའི་སྔགས་ཕྲེང་གི་སྐོར་བ་གསལ་བཏབ་ལ། རང་གི་ཐུགས་ཀ་ནས་འོད་ཟེར་འཕྲོས། མགོན་པོའི་ཐུགས་ཀར་ཕོག ཐུགས་དམ་གྱི་རྒྱུད་བསྐུལ་ཏེ། བྱིན་རླབས་དང་དངོས་གྲུབ་ཐམས་ཅད་འོད་ཟེར་ཁ་དོག་སྣ་ཚོགས་པའི་ཚུལ་དུ་མགོན་པོའི་ཞལ་ནས་ཐོན། རང་གི་ཞལ་དུ་ཞུགས་ཤིང་ཐུགས་ཀར་ཐིམ་པར་བསམ། དེའི་ཚེ་མགོན་པོ་འཁོར་བཅས་ལས། སྤྲུལ་པའི་ཕོ་ཉ་དཔག་ཏུ་མེད་པ་ཕྱོགས་བཅུར་སྤྲོས་པས་དགྲ་བགེགས་གདུག་པ་ཅན་ཐམས་ཅད་རྡུལ་ཕྲན་བཞིན་དུ་བརླག་པར་བྱེད་ཅིང་ཞི་རྒྱས་དབང་གསུམ་གྱི་ཕྲིན་ལས་ཀྱང་ཇི་ལྟར་བསྒོ་བ་བཞིན་ཐོགས་མེད་དུ་བསྒྲུབས་པར་བསམ་ལ།

གོང་གི་སྔགས་རྐྱང་པ་ལ་བདེ་མཆོག་གི་ཡི་གེ་བདུན་པ་དང་སྦྲེལ་ནས་སྟོང་ཕྲག་ལ་སོགས་པ་རྩེ་གཅིག་ཏུ་བཟླས་པར་བྱའོ། །དེ་ནས་བཟླས་པས་སྐྱོ་ན། དང་པོ་ནི་བདེ་མཆོག་གི་གཏོར་མ་གཞུང་བཞིན་འབུལ་བ་ནི། ཨོཾ་ཁཎྜ་རོ་ཧེ་ཧུཾ་ཧཱུྂ་ཕཊ྄། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་ཁ་དོག་སྔོན་པོ་གཞུ་ལྟ་བུ་བ་དན་གྱིས་མཚན་པ། རཾ་ལས་མེའི་དཀྱིལ་འཁོར་དམར་པོ་གྲུ་གསུམ་རཾ་གྱིས་མཚན་པ། དེའི་སྟེང་དུ་ཀཾ་ལས་བྱུང་བའི་མི་མགོའི་སྒྱེད་པུ་གསུམ་ལ་གནས་པའི་ཨ་ལས་ཐོད་པ་དུམ་བུ་གཅིག་པ་ཕྱི་དཀར་ལ་ནང་དམར་བའི་ནང་དུ། དབུས་སུ་ཧཱུྂ་ལས་དྲི་ཆུ་ཧཱུྂ་གིས་མཚན་པ། ཤར་དུ་ཨོཾ་ལས་དྲི་ཆེན་ཨོཾ་གྱིས་མཚན་པ། བྱང་དུ་ཁཾ་ལས་ཀླད་པ་ཁཾ་གྱིས་མཚན་པ། ནུབ་ཏུ་ཨཾ་ལས་བྱང་སེམས་ཨཾ་གིས་མཚན་པ། ལྷོར་ཏྲཱཾ་ལས་རཀྟ་ཏྲཱཾ་གྱིས་མཚན་པ། དེའི་སྟེང་གི་དབུས་སུ་ཧཱུྂ་ལས་མིའི་ཤ་ཧཱུྂ་གིས་མཚན་པ། ཤར་ལྷོར་ལཱཾ་ལས་བ་གླང་གི་ཤ་ལཱཾ་གྱིས་མཚན་པ། ལྷོ་ནུབ་ཏུ་མཱཾ་ལས་ཁྱིའི་ཤ་མཱཾ་གྱིས་མཚན་པ། ནུབ་བྱང་དུ་པཱཾ་ལས་གླང་པོ་ཆེའི་ཤ་པཾ་གྱིས་མཚན་པ། བྱང་ཤར་དུ་ཏཱཾ་ལས་རྟའི་ཤ་ཏཱཾ་གྱིས་མཚན་པ། འོག་གི་རླུང་གཡོས་མེ་སྦར། ཐོད་པ་དྲོས་རྫས་ཡི་གེ་དང་བཅས་པ་ཞུ་ཞིང་ཁོལ། ཉི་མ་འཆར་ཀའི་མདོག་ལྟར་དམར་སེར་དུ་གྱུར། དེའི་སྟེང་དུ་ཁ་ཆོད་ཀྱི་ཚུལ་དུ་ཟླ་བའི་དཀྱིལ་འཁོར་དེའི་སྟེང་དུ་ཧཱུྂ་སྔོན་པོ། ཨཱཿདམར་པོ། ཨོཾ་དཀར་པོ་ལས་འོད་ཟེར་འཕྲོས། ཕྱོགས་བཅུ་ན་བཞུགས་པའི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡི་གེ་གསུམ་གྱི་རྣམ་པར་བཀུག ཡེ་ཤེས་ཀྱི་བདུད་རྩིར་གྱུར། ཡི་གེ་གསུམ་ལ་ཐིམ། རིམ་གྱིས་ཞུ་ཟླ་བ་ལ་ཐིམ། ཟླ་བ་བདུད་རྩིའི་རང་བཞིན་དུ་གྱུར་པ། དམ་ཚིག་གི་བདུད་རྩི་དང་ཐ་མི་དད་དུ་འདྲེས་པས། བདུད་རྩིའི་རྒྱ་མཚོ་ཁ་དོག་དཀར་བ། རེག་བྱ་བསིལ་བ། རོ་མངར་བ། ནུས་མཐུ་ཕུན་སུམ་ཚོགས་པར་གྱུར།

ཨོཾ་ཨཱཿཧཱུྂ། གུ་རུ་བུདྡྷ་དྷརྨ་བོ་དྷི་ས་ཏྭ་ས་པ་རི་ཝཱ་ར། ཨི་དཾ་བ་ལི་ཏ་ཁ་ཁ་ཁཱ་ཧི་ཁཱ་ཧི། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄྄། ཌཱ་ཀི་ནཱི་ཛཱ་ལ་སམྦ་རཾ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྂ་ཧཱུྂ་ཕཊ྄་ཕཊ྄་ཕཊ྄་སྭཱ་ཧཱ། ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་བཛྲ་བཻ་རོ་ཙ་ནཱི་ཡེ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཧཱུྂ མཆེ་བ་གཙིགས་ཤིང་འཇིགས་ཆེན་པོ། །སྔགས་ཀྱི་མེ་ཏོག་ཕྲེང་བས་བརྒྱན། །ཤ་ཆེན་རབ་ཏུ་གསོལ་མཛད་པའི། །ཁྲག་འཐུང་དཔལ་ལ་ཕྱག་འཚལ་བསྟོད། །དཔལ་ལྡན་རྡོ་རྗེ་མཁའ་འགྲོ་མ། །མཁའ་འགྲོ་མ་ཡིས་འཁོར་ལོས་བསྒྱུར། །ཡེ་ཤེས་ལྔ་དང་སྐུ་གསུང་ཐུགས། །འགྲོ་བ་སྐྱོབ་ལ་ཕྱག་འཚལ་བསྟོད། ། ཅེས་བསྟོད། གཏོར་མ་ལག་ལེན་ལྟར་བཤམས་ལ། ཨོཾ་ཁཎྜ་རོ་ཧེ་ཧཱུྂ་ཧཱུྂ་ཕཊ྄་ ཀྱིས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་ཡཾ་ལས་རླུང༌། རཾ་ལས་མེ། ཀཾ་ལས་མི་མགོའི་སྒྱེད་པུ། དེའི་སྟེང་དུ་ཨ་ལས་ཡེ་ཤེས་ཀྱི་ཀ་པཱ་ལ་ཡངས་པའི་ནང་དུ། གཏོར་རྫས་ཤ་ལྔ་བདུད་རྩི་ལྔའི་ཕུང་པོ་དགྲ་བགེགས་ཐམས་ཅད་ཀྱང་ཐུགས་ཀའི་འོད་ཟེར་གྱིས་དེ་ཉིད་དུ་བཀུག་པར་གྱུར། ལག་པ་གཡོན་པ་དང་གཡས་པ་གཉིས་ཀ་བསྟན་ལ། ཨོཾ་ཨཱཿཧཱུྂ་ ལན་གསུམ་བརྗོད་པས། སྐུ་གསུང་ཐུགས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ལྷ་རྣམས་ཀྱི་ལྗགས་ཧཱུྂ་ལས་བྱུང་བའི་རྡོ་རྗེའི་འོད་ཀྱི་སྦུ་གུ་ཅན་གྱིས་བདུད་རྩི་དྲངས་ནས་གསོལ་བས་མཉེས་པར་ བསམ་ཞིང༌། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཤྲཱི་བཛྲ་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧཱ་རི་ཎི། ཨེ་ཥ་ཨ་པཉྩི་མ་ཀཱ་ལོ་ཨ་ཡཾ་ཨི་དཾ་རཏྣ་ཏྲ་ཡཱ་ཡ། ཨ་པ་ཀཱ་རི་ཎཾ། ཡ་དི་པྲ་ཏིཛྙཱ་སྨ་ར་སི་ཏ་དཱ། ཨི་དཾ་དུཥྚཱཾ་ཁ་ཁ་ཁཱ་ཧི་ཁཱ་ཧི། མ་ར་མ་ར།

གྲྀཧྞ་གྲྀཧྞ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན། མཱ་ར་ཡ་ཧཱུྂ་ཕཊ྄། ཨི་དཾ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་མ་ཧཱ་ཀཱ་ལ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་བཛྲ་ཀ་ཝུ་ཝ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་བཛྲ་ཀ་ཝུ་ཝ་ཝ་པ་ཤ་ཡ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་གྱིས་གཏོར་མ་ཕུལ་ཏེ། ཨོཾ་བཛྲ་མ་ཧཱ་ཀཱ་ལ་ས་པ་རི་ཝཱ་ར འི ་ རྗེས་སུ། ཨརྒྷཾ་ སོགས་བཏགས་པས་ཕྱི་མཆོད་དང༌། སྙིང་པོ་ལ་ ཨོཾ་ཨཱཿཧཱུྂ་ བཏགས་པས་ནང་མཆོད་ཕུལ་ནས། རྒྱ་གར་སྐད་དུ། ཤྲཱི་མ་ཧཱ་ཀཱ་ལ་སྱ་པཱ་ད་ཨཥྚ་སྟོ་ཏྲ་ནཱ་མ། བོད་སྐད་དུ། དཔལ་ནག་པོ་ཆེན་པོའི་བསྟོད་པ་རྐང་པ་བརྒྱད་པ་ཞེས་བྱ་བ། དཔལ་ནག་པོ་ཆེན་པོ་ལ་ཕྱག་འཚལ་ལོ། །ཨོཾ་གྲུབ་པར་གྱུར་ཅིག ཧ་ཧ་ཧཱུྂ་དང་ཀི་ལི་ཀི་ལི་ཞེས་སྒྲོགས་འབྱུང་པོ་རོ་ལངས་ཚོགས་རྣམས་མྱུར་བསད་ནས། །སྐུ་ལ་མི་ཡི་ཤ་དང་རྒྱུ་མས་སྦྲེལ་བའི་ཕྲེང་བས་ཀུན་ནས་བརྒྱན་ཞིང་ཞལ་དུ་གསོལ། །སྨིན་མ་སེར་ཞིང་སྤྱན་དམར་རོ་ཡི་གདན་ལ་བཞུགས་པའི་ཞིང་སྐྱོང་ཁྱོད་ཀྱིས་ཞིང་སྐྱོང་མཛོད། །ཕེཾ་ཕེཾ་ཕཊ྄་ཅེས་སྒྲོགས་པས་སོ་སོར་བསྐྱེད་པའི་མེ་དཔུང་ཆེན་པོའི་དབུས་སུ་རབ་བཞུགས་ནས། །རབ་ཏུ་གསལ་ཞིང་མགོ་བོ་རྣམས་ཀྱི་ཕྲེང་བས་འཇིགས་པའི་སྐུ་རྒྱན་གཤིན་རྗེ་དང་མཚུངས་པ། །དྲག་ཤུལ་ཕྱག་གིས་བསད་པ་རྣམས་ཀྱི་མི་མགོ་མ་ལུས་བཟུང་ནས་ཁྲག་རྒྱུན་འབབ་པ་གསོལ། །རོལ་པས་རོལ་པ་སེལ་ཞིང་མི་ཡིས་གང་བའི་ས་ལ་ཞིང་སྐྱོང་ཁྱོད་ཀྱིས་སྲུང་བར་མཛོད། །ཀྵིཾ་ཀྵིཾ་ཀྵིཾ་ཞེས་བརྗོད་པའི་སྐད་ཅན་ཅ་ཅོ་སྒྲོག་པར་བྱེད་པའི་གདུག་པ་རྣམས་བཟུང་སྟེ། །གཅིག་པུས་སྣ་ཚོགས་མནན་ནས་ཀ་ཧ་ཀ་ཧ་བརྗོད་མཛད་ཆར་སྤྲིན་ནག་པོའི་མདོག །ཧྲིཾ་ཧྲིཾ་ཤྲཱིཾ་ཞེས་སྔགས་ཀྱི་གསུང་ཅན་པ་ཙ་པ་ཙའི་སྔགས་ཀྱིས་རིགས་ཀྱི་ལུས་ཅན་བསྲེག །སྒྲུབ་པོ་རྣམས་ཀྱིས་བགེགས་རྣམས་མྱུར་དུ་སྒྲོལ་བར་མཛོད་ཅིག་ཞིང་རྣམས་ངེས་པར་ཞིང་སྐྱོང་མཛོད། །ཧཱུྂ་ཧཱུྂྃ་ཕཊ྄་ཅེས་དྲག་པོའི་སྒྲ་ཡིས་སྲིད་པ་གསུམ་གྱི་ཁོང་རྣམས་མ་ལུས་འགེངས་ནུས་ཤིང༌། །ཧ་ཧ་ཌ་ཌ་ཞེས་བཞད་གང་ཞིག་དུས་ཀུན་ཏུ་ནི་ཤིན་ཏུ་རབ་ཏུ་འཇིགས་མཛད་པ། །ཕྱུག་རྣམས་ཀྱིས་ནི་ཉིན་རེ་བཞིན་དུ་བདུད་དང་བགེགས་འཇོམས་དྲི་མེད་ཉེ་བ་ཆུ་ཉེ་བཞིན། །དབུ་སྐྲ་དང་ནི་སྨ་ར་ཆེར་སེར་ཉེ་བར་སྤྱོད་པའི་ཞིང་སྐྱོང་ཁྱོད་ཀྱི་ཞིང་སྐྱོང་མཛོད། །རཾ་རཾ་རཾ་ཞེས་སྤྱན་དམར་འཁྲུག་ཅིང་བསྒྱུར་མཛད་ཀྲུཾ་ཀྲུཾ་ཀྲུཾ་ཞེས་ཁྲོས་པའི་སྤྱན་གྱིས་གཟིགས། །ཁཾ་ཁཾ་ཁཾ་ཞེས་གཏུམ་པའི་ཤུགས་ཀྱི་ཕྱག་གཡས་རལ་གྲིས་བགེགས་རྣམས་ལ་ནི་སྒྲོལ་མཛད་ཅིང༌། །རུ་རུ་རུ་ཞེས་ཁྲག་ནི་ཕྱག་གིས་བསྣམས་ཤིང་ཞལ་དུ་གསོལ་མཛད་འཐུང་བ་ལ་དགྱེས་པ། །ཌཾ་ཌཾ་ཌཾ་ཞེས་ཌཱ་མ་རུ་ཅན་འདི་ཡིས་འདུལ་མཛད་འཁོར་བཅས་ཞིང་སྐྱོང་ཁྱོད་ཀྱིས་བསྲུངས། །ཀཾ་ཀཾ་ཀཾ་ཞེས་ཐོད་པའི་ཕྲེང་བས་དབུ་ལ་སྤྲས་ཞིང་ནག་པོའི་མཆུ་དང་འདྲ་བའི་སྐུ། །ཙཾ་ཙཾ་ཙཾ་ཞེས་གཏུམ་པའི་ཤུགས་ཀྱིས་རབ་གཡོ་རྨད་བྱུང་འཇིག་རྟེན་འོད་ཀྱིས་སྣང་མཛད་པ། །ཀྲཾ་ཀྲཾ་ཀྲཾ་ཞེས་གཤེགས་པས་དགྲ་བོ་ཉོན་མོངས་པ་རྣམས་ངེས་པར་མ་ལུས་འཇོམས་མཛད་ཅིང༌། །སཾ་སཾ་སཾ་ཞེས་ཚོགས་པའི་བདག་ཉིད་དམ་ཚིག་ཐོས་འཛིན་ཞིང་སྐྱོང་གང་ཡིན་ཁྱོད་ཀྱིས་སྐྱོངས། །བཾ་བཾ་བཾ་ཞེས་སྣ་ཚོགས་གཤིན་རྗེ་ལྟར་འགྲོ་དྲི་མ་མེད་པའི་ཆུ་བཞིན་གཟིགས་མཛད་ཅིང༌། །ཡཾ་ཡཾ་ཡཾ་ཞེས་རླུང་གི་ཤུགས་ཀྱིས་མྱུར་དུ་རྒྱུ་ཞིང་ཉོན་མོངས་འཇིག་རྟེན་གནོད་བྱེད་མཁྱེན། །བྷྲཱུཾ་བྷྲཱུཾ་བྷྲཱུཾ་ཞེས་ནུས་པའི་མཆོག་གི་ཁྲོ་གཉེར་འཇིགས་མཛད་འཇིགས་པའི་ཁ་གདངས་ཤ་ཟ་ཞིང༌། །ཀྵཾ་ཀྵཾ་ཀྵཾ་ཞེས་ཕམ་པར་མཛད་ཅིང་གནོད་པ་སྐད་ཅིག་གིས་སེལ་ཞིང་སྐྱོང་ཁྱོད་ཀྱི་སྐྱོངས། །ཀླིཾ་ཀླིཾ་ཀླིཾ་ཞེས་གདུག་པའི་གཟུགས་ཀྱི་སྲིད་གསུམ་ཉིན་མཚན་དུས་ཀུན་ཉོན་མོངས་གྱུར་པ་གང༌། །པཾ་པཾ་པཾ་ཞེས་ཐུགས་རྗེའི་ཞགས་པས་བྱོལ་སོང་རྣམས་འཛིན་ཕྱག་གིས་གདུལ་བྱ་རྣམས་སྐྱོང་བ། །སྔགས་བདག་སྔགས་ཀྱི་ཐུགས་ཅན་ཐུགས་ཀྱི་སྔགས་པ་རྣམས་ལ་བློ་གྲོས་འབྲས་བུ་མཚུངས་མེད་སྟེར། །ཞིང་རྣམས་སྐྱོང་བར་མཛད་པ་ཁྱོད་ཀྱིས་འགྲོ་བའི་ལུས་རྣམས་མ་ལུས་ཡུན་རིང་བསྐྱང་དུ་གསོལ། །སྒྲུབ་པ་པོའམ་སློབ་དཔོན་གང་ཞིག་དམ་ཚིག་ཐོས་འཛིན་བློ་ལྡན་གུས་པ་དང་བཅས་པས། །ཐུན་གསུམ་དུ་ནི་སྔགས་རྣམས་བརྒྱད་པོ་ཀློག་བྱེད་དེ་ནི་བསོད་ནམས་ལྡན་པར་འགྱུར་བ་དང༌། །ཚེ་དང་དཔལ་དང་གྲགས་དང་མཐུ་སྟོབས་འབྱོར་པ་འཛིན་དང་གཟི་བརྗིད་རྒྱས་པ་མཚུངས་མེད་སྟེར། །ས་སྟེང་དང་ནི་མཐོ་རིས་སུ་ནི་འདི་ཡིས་བགེགས་ཀྱི་ཚོགས་རྣམས་རྟག་ཏུ་ཉམས་པར་འགྱུར། །

དཔལ་ནག་པོ་ཆེན་པོའི་བསྟོད་པ་རྐང་པ་བརྒྱད་པ་ཞེས་བྱ་བ། སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ། །རྒྱ་གར་གྱི་པཎྜི་ཏ་ཨ་ཝ་དྷཱུ་ཏཱི་པ་བཻ་རོ་ཙ་ན་དང༌། བོད་ཀྱི་ལོ་ཙཱ་བ་ཆོས་ཀྱི་དབང་ཕྱུག་གིས་བསྒྱུར་བའོ། །འདི་ལ་ཨ་བྷ་ཡ་ཀ་ར་དང༌། རྩྭ་མི་ཆེན་པོའི་འགྱུར་ཡོད་དོ། །ཧཱུྂ གང་གིས་བདེ་གཤེགས་སྤྱན་སྔར་ཞལ་གྱིས་བཞེས། །འཇིག་རྟེན་ལས་འདས་འཇིགས་བྱེད་ཆེན་པོའི་ཚུལ། །བྱ་རོག་མིང་ཅན་བདུད་འདུལ་བསྟན་པ་སྐྱོང༌། །དམ་ཅན་དགེ་འདུན་སྐྱོང་ལ་ཕྱག་འཚལ་བསྟོད། །དཔལ་ལྡན་ན་ལེནྡྲ་ཡི་གནས་དང་སྡེ། །སྟོང་ཉིད་སྒོམ་དང་བདེ་མཆོག་རྣལ་འབྱོར་པ། །ཉེ་བར་སྐྱོང་མཛད་མགོན་པོ་བྱ་རོག་གདོང༌། །བསིལ་བའི་ཚལ་བཞུགས་མགོན་ལ་ཕྱག་འཚལ་བསྟོད། །སློབ་དཔོན་སྨོད་ཅིང་བསྟན་ལ་སྡང་བ་དང༌། །སྤུན་ལ་ཁྲོ་ཞིང་སེམས་ཅན་ཡོངས་ལ་འཚེ། །མ་ཉེས་ལོག་ལྟ་ངག་ཏུ་སྒྲོག་པ་རྣམས། །གཏུམ་པོ་ཁྱོད་ཀྱིས་ཚར་གཅོད་བརླག་པར་མཛོད། །དམ་རྫས་བརྒྱན་པའི་གཏོར་མ་འདི་བཞེས་ལས། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། ། ཅེས་པས་བསྟོད་ལ། རྡོ་རྗེ་ནག་པོ་ཆེན་པོ་ལྕམ་དྲལ་འཁོར་དང་བཅས་པ་རྣམས་ཀྱིས་མཆོད་སྦྱིན་གྱི་གཏོར་མ་བཞེད་དགུ་འབྱུང་བའི་རྒྱ་མཚོ་ཆེན་པོ་འདི་བཞེས་ལ། དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པ་དང༌། སེམས་ཅན་ཐམས་ཅད་ལ་བདེ་སྐྱིད་ཀྱི་དཔལ་ཕུན་སུམ་ཚོགས་པ་འབྱུང་བ། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ཀྱི་བསམ་སྦྱོར་ཕུན་སུམ་ཚོགས་པ་ཆོས་ལྡན་ཡིད་བཞིན་དུ་གྲུབ་པ་དང༌། དེ་དག་ལ་བར་དུ་གཅོད་པའི་དགྲ་བགེགས་མི་མཐུན་པའི་ཕྱོགས་ཐམས་ཅད་ཞི་ཞིང་ཚར་གཅོད་པའི་ཕྲིན་ལས་གཡེལ་བ་མེད་པར་མཛད་དུ་གསོལ། ཞེས་པས་ཕྲིན་ལས་བཅོལ། དེ་ནས། མ་འབྱོར་བ་དང་ཉམས་པ་དང༌། །གང་ཡང་བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་བསྩལ་བ། །དེ་ཀུན་མགོན་པོས་བཟོད་པར་མཛོད།

ཅེས་པས་བཟོད་གསོལ་དང༌། །དགེ་བ་འདི་ཡིས་མྱུར་དུ་བདག །ཡེ་ཤེས་མགོན་པོ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག ། ཅེས་བསྔོ་བ་སྨོན་ལམ་བྱས་ནས། ཡེ་ཤེས་པ་ཆོས་སྐྱོང་གི་སྐུ་ཡོད་ན། སུ་པྲ་ཏིཥྠ་བཛྲ་ཡེ་སྭཱ་ཧཱ། ཞེས་པས་བརྟན་བཞུགས་བྱ། མེད་ན། བཛྲ་མུཿ རང་བཞིན་གྱི་གནས་སུ་གཤེགས་སུ་གསོལ། དམ་ཚིག་པ་པདྨ་ཏིཥྠ་ཧཱུྂ། ཞེས་རླུང་ནང་དུ་འཇུག་པ་དང༌། ལྷན་ཅིག་རང་ལ་བསྡུས་ཏེ། བཀྲ་ཤིས་ཀྱི་ཚིགས་སུ་བཅད་པ་བརྗོད་དོ། །བསྟན་དང་བསྟན་པ་འཛིན་པ་ཡི། །རྣལ་འབྱོར་བསམ་གྲུབ་དཔལ་མཚོ་ཡིས། །ཡང་དང་ཡང་དུ་བསྐུལ་བའི་ངོར། །ཀུན་དགའི་མིང་ཅན་བདག་གིས་སྦྱར། །རྣམ་དག་གངས་རི་ལྟར་དཀར་དགེ་བ་དྲི་མེད་དེས། །རིན་ཆེན་བསྟན་པ་ཕྱོགས་བཅུར་རྒྱས་པ་དང༌། །འཇིག་རྟེན་མི་ཤེས་མུན་པ་རབ་བསལ་ནས། །མཐར་ཕྱིན་སངས་རྒྱས་ཡེ་ཤེས་ཐོབ་པར་ཤོག མངྒ་ལཾ་བྷ་ཝནྟུ། 