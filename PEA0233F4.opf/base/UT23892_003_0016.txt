༄༅། །རྒྱལ་དབང་ཀུན་དགའ་རིན་ཆེན་གྱི་ཐུགས་དམ་མཆོད་རྟེན་བཀྲ་ཤིས་སྒོ་མང་གི་ནང་གི་དཀར་ཆག་བཞུགས་སོ།། །བདེ་ཆེན་ཀུན་བཟང་ཡངས་པའི་མཛོད། །བདེ་སྐྱིད་ཐམས་ཅད་འབྱུང་བའི་གནས། །འཇིག་རྟེན་མགོན་པོ་རིན་ཆེན་ལ། །བདག་ཉིད་གུས་པས་ཕྱག་འཚལ་ལོ། །ཐུགས་དམ་བཀྲ་ཤིས་སྒོ་མང་འཇིག་རྟེན་གསུམ་ན་འགྲན་ཟླ་དང་བྲལ་བ་འདི་ཉིད། དཀར་ཆག་ཆེན་མོའི་ལུགས་བཞིན། སྦྲུལ་ལོ་ཧོར་ཟླ་གསུམ་པའི་ཚེས་ཉེར་གཅིག་ལ། འཕྲོད་སྦྱོར་བཟང་པོའི་ཉིན་པར་བཟོ་ཐབ་བཙུགས་ནས། བྱ་ལོ་ཧོར་ཟླ་བདུན་པའི་ཚེས་ཉེར་བཞི་ཕན་ལ་ལོ་ཧྲིལ་པོ་བཞི་དང་ཟླ་བ་ལྔ་སོང་བ་ལ། སྒོ་མང་གི་བཟོ་སྤྲས། ཆོས་སྐྱོང་བང་རིམ་གྱི་ལུགས་སྐུ། རྒྱལ་ཆེན་བཞི་དང་བཅས་པ་གྲུབ། ཚེས་ལྔའི་ཉིན། གཟའ་སྐར་དུས་སྦྱོར་བཟང་བ་དང་བསྟུན། ཐོག་མར་དྲི་བཟང་གི་ཆུས་སྦངས་བའི་ས་ཕག་ཁད་སྙོམས་པར་བསྒྲིགས་པའི་རིན་ཆེན་ས་སྟེགས་མཐོ་དམའ་འཚམ་པའི་སྟེང་དུ། རྡོ་རྗེའི་འཇིམ་པ་དང་བཟང་དྲུག་གི་ལྡེ་གུས་བྱུགས་ཏེ། ཞལ་ཞལ་ལེགས་པར་བྱས། ཀླུའི་སྡེ་ཚན་ལ་ཕན་པའི་སྨན་སོགས་ཀྱང་ཚང་བར་བྱུགས་པའི་སྟེང་དུ། འོག་གཞི་རྡོ་རྗེ་རྒྱ་གྲམ་གྱི་ཐིག་རཏྣ་ཙཱརྻའི་མཆོད་རྟེན་དང་མཐུན་པར་བཏབ་པའི་སྟེང་དུ། རྡོ་རྗེའི་ས་གཞིའི་རྒྱོང་ཤིང་སྤང་ལེབ་ཁོད་སྙོམས་པར་བསྒྲིགས་པ་ལ། ཟངས་གསེར་ལས་གྲུབ་པའི་དབུས་སྣ་ཚོགས་རྡོ་རྗེའི་མཐའ་སྐོར་ལ་རྡོ་རྗེའི་ར་བས་བསྐོར་བའི་སྟེང་དུ། རས་དཀར་པོ་དྲི་མ་མེད་པ་དྲི་བཟང་གི་ཆུ་དང༌། སྨན་སྣའི་ལྡེ་གུས་བྱུགས་ཏེ་མཚམས་མེད་པར་བྱས་པའི་སྟེང་དུ། བཀྲ་ཤིས་པའི་ཁ་བཏགས་དཀར་པོ་ལ་ཆོས་ཀྱི་འཁོར་ལོ་མཚན་ཉིད་དང་མཐུན་པ། ཟུར་བཞི་རིན་པོ་ཆེ་གསེར་གྱི་བསྡམས་པའི་སྟེང༌། རྒྱུ་བཟང་བའི་ཤིང་ལས་གྲུབ་པའི་པདྨ་འདབ་བརྒྱད་ཀྱི་དབུས་སུ། གནོད་སྦྱིན་གྱི་སྡེ་དཔོན་ཆེན་པོ་ཨཱརྻ་ཛཾ་བྷ་ལ་ཡབ་ཡུམ། ཕྱོགས་བཞི་མཚམས་བརྒྱད་ཀྱི་པདྨའི་འདབ་མའི་སྟེང་དུ།

གནོད་སྦྱིན་གཙོ་བོ་བརྒྱད་ཡུམ་དང་བཅས་པ། རྒྱུ་ཕུན་སུམ་ཚོགས་པ་ཙན་དན་ལ་སོགས་པའི་ཕོ་ཤིང་མོ་ཤིང་ལ། སྐུ་ཤིན་ཏུ་ལེགས་པར་བྲིས་ཏེ། གཞན་ལུགས་ལ་ཨུ་རུབ་དང་ཞབས་རུབ་སོགས་འདུག་ཀྱང་འདིར་རང་བཞེད་ལ། སྟོད་སྨད་དང་གཡས་གཡོན་སྐུ་ལུས་ཀྱི་ཆ་ལ་གཟུར་ཐབས་མེད་པར་ཞལ་སྤྲོད་དུ་བཞུགས་པ་དཀར་གསུམ་མངར་གསུམ། དྲི་བཟང་ལ་སོགས་ཀྱིས་བསྡམས། དེའི་ཕྱི་རོལ་དང་ཟུར་མཚམས་ཐམས་ཅད་ལ། རིན་པོ་ཆེ་དང་སྨན་གྱི་ལྡེ་གུས་སྲུབས་མེད་པར་བྱུགས། རྒྱ་ནག་གི་ཕོ་བྲང་ནང་ནས་བུད་པའི་ཁ་བཏགས་ལྗང་ཁྲ། དམར་ཁྲ། སེར་ཁྲ། སྔོ་ཁྲ། དཀར་ཁྲ་ལ་སོགས་ཚོན་སྣ་ལྔ་ཁ་ཚང་བའི་སྐུ་རེ་ལ་ན་བཟའ་ཆ་ཚང༌། ཚོན་སྣ་ལྔའི་སྐུ་རགས་དང་བཅས་པས་ལེགས་པར་དཀྲིས་ཏེ་བཞུགས་པའི་སྟེང་ནས། ཐོག་ཕིབས་པའི་ཚུལ་དུ་འཁོར་ལོ་རྩིབས་བརྒྱད་པ། དེ་གཉིས་ཀྱི་བར་མཚམས་ཀྱི་འཁོར་ཡུག སྦ་དང་སྨྱུག་མ་ལས་གྲུབ་པས་བསྐོར་བའི་ལོགས་ཐམས་ཅད་ལ་བཀྲ་ཤིས་པའི་རྫས་བརྒྱད་ཚང་བ། ཕྱོགས་བཞི་མཚམས་བརྒྱད་ཀ་བས་བཏེག་པ། གནོད་སྦྱིན་ཡབ་ཡུམ་གྱི་ཐུགས་ཀའི་ཛཾ་བཾ་གྱི་ས་བོན་དང་པདྨ། འཁོར་ལོའི་རྩིབས་ཀྱི་མུ་ཁྱུད་ལ་འདོད་གསོལ་དང་དབྱངས་གསལ་གྱི་ཡི་གེ། ཡེ་དྷརྨཿ འཕགས་པ་ཀླུ་སྒྲུབ་ཀྱི་རྣམ་འཕྲུལ། འཇིག་རྟེན་མགོན་པོ་ཉིད་ཀྱི་ཕྱག་ལེན་ཞལ་ཤེས་དང་མཐུན་པར་གསེར་དངུལ་གྱི་བྲིས་པ། དེའི་ནང་གནོད་སྦྱིན་གཙོ་བོའི་མདུན་དུ། ཆུ་ཟངས་ལས་གྲུབ་པའི་གཏེར་གྱི་བུམ་པ་མཚན་ཉིད་ཚང་བའི་ནང་དུ། ཆུ་ཤེལ་གྱི་བུམ་པ་མཐོ་དམའ་འཁྱུད་གང་བ་མཚན་ཉིད་ཚང་བའི་ནང་དུ། རིན་པོ་ཆེ་པདྨ་རཱ་ག་ཚད་བྱ་མ་གསར་གྱི་སྒོ་ང་ལས་མ་ཆུང་བ། ཡང་རིན་པོ་ཆེ་རྡོ་རྗེ་ཕ་ལམ་ཁ་དོག་སྣ་ལྔ་རྫོགས་པ། ཕྲ་སྦོམ་བྱིས་པ་གཞོན་ནུའི་མཛུབ་མོ་ཙམ། གཟུགས་མོ་བྱི་ཐུར་གྱིས་དབྱིབས་ཅན། གཞན་ཡང་ཨིནྡྲ་ནཱི་ལ། མར་གད། ཁྱུང་སྐྱུགས། ནཱིལ་སོགས་རིན་པོ་ཆེའི་རིགས་ཀྱི་ལེགས་པར་གང་བ། བུམ་པ་ཕྱི་ནང་གི་མཚམས་སུ།

མུ་ཏིག་དཀར་དམར། བྱི་རུ་དཀར་དམར། ས་ལེ་སྦྲམ། སོག་ཤེལ། ཧོར་ཤེལ། མུ་མེན། གཡུ་སྤུས་ལེགས་པ། ཆེ་ཆུང་རྣམས་སིལ་བུར་བླུགས་ཏེ་བུམ་པ་ཡོངས་སུ་གང་བའི་སྟེང་དུ། ནོར་བུ་ཟུར་གསུམ་པ་ཁ་རྒྱན་གྱི་ཚུལ་དུ་བཞག་པ། དེའི་ཕྱི་རོལ་དུའང་གསེར། དངུལ། གཡུ། བྱུ་རུ། སྤོས་ཤེལ་སོགས་ཁྲོལ་བླུགས་སུ་བཏབ་པ། གཞན་ཡང་གནོད་སྦྱིན་ཡབ་ཡུམ་གྱི་མཚམས་བཞིར་རིན་པོ་ཆེའི་བུམ་པ་བཞི་ཡོད་པའི་ནང་དུ། འབྲུ་སྣ། སྨན་སྣ། རིན་པོ་ཆེའི་རིགས་ཚང་བ། ཁྱད་པར་གཡུ་དང༌། གསེར། དངུལ་གྱི་ལིང་བ་སོགས་དྲི་བཟང་གི་ཆུས་བྱུགས་ཏེ་བཀང་བ། དེའི་མཚམས་སུ་གུ་གུ་ཤའི་ཏིང་ཆེ་བ་བདུན། སུམ་གསེར་གྱི་རྒྱའི་ཏིང་བདུན། མུ་ཏིག་དམར་པོའི་ཕོར་བ་ཐོད་གཟུགས་སུ་ཡོད་པ་བྲེ་ཚད་ཙམ་པ་ཅིག ཉ་ཕྱིས་ཀྱི་ཀ་ལི་བཞི། དངུལ་གྱི་རྐོས་ཅན་ཕྱི་ཨ་རུ་ལ་རྒྱ་སྲང་དང་མེ་ཏོག་གི་རྐོས་ཡོད་པ་བཞི་རྣམས་ཀྱི་ནང་དུ། ཁ་ཆེ་ག་བུར་སོགས་སྣ་སྦྱོར། མར་དྲི་མ་མེད་པས་བྱས་པའི་མཆོད་ཡོན། འོ་མ་དང་ག་བུར་སྦྱར་བའི་ཞབས་བསིལ། ནས་དཀར། འབྲས་དཀར། གསེར། དངུལ་དང་རིན་པོ་ཆེ་སྣ་ཚོགས་སྦྱར་བའི་མེ་ཏོག ཨ་ཀ་རུ། སྤོས་དཀར། སིཧླ། ཙན་དན་སྦྲུལ་གྱི་སྙིང་པོ། གོར་ཞོ་ཤ་སོགས་ལ་སྦྱར་བའི་བདུག་སྤོས། རྩི་མར། འབྲུ་མར། མེ་ཤེལ་སོགས་ལ་སྦྱར་བའི་སྣང་གསལ། ཁ་ཆེ། ཛཱ་ཏི། ག་བུར་ཙན་དན་སོགས་སྦྱར་བའི་དྲི་ཆབ། འབྲུ་སྣ། ཟས་སྣ། དཀར་གསུམ། མངར་གསུམ་སོགས་བཅུད་ཀྱི་བྱེ་བྲག་དཔག་ཏུ་མེད་པ་བསྡུས་པའི་ཞལ་ཟས་རྣམས་བརྩེགས་སུ་རྐང་གང་ཙམ་ལ་དན་པ་ལ། རིན་པོ་ཆེ་སྣ་ཚོགས་ཀྱི་ཕྲས་བར་མཚམས་མེད་པར་བརྒྱན་པ། རྒྱུ་བཟང་པོའི་མེ་ལོང༌། ཅང་ཏེའུ། སིལ་སྙན་སོགས་རོལ་ཆའི་བྱེ་བྲག་དང༌། དྲི་བཟང་རྣམས་བསྡུས་པའི་དྲི་ཡི་རིགས་དང༌། རྟེན་ཁེབས་མ་ཎི་མ་བཟང་བསྒྲིགས། སེའུ་མ་སོགས་རེག་བྱའི་བྱེ་བྲག་ཀྱང་དཔག་ཏུ་མེད་པ། གོས་དར་ཁ་དོག་རིགས་མི་གཅིག་པ་ཡུག་བདུན། རིན་པོ་ཆེའི་རིགས་དུ་མ་བདར་བའི་ཕུར་མ་དྲི་བཟང་གི་ཆུས་བྱུགས་པས་སེབ་རྩགས་ཏེ་རླུང་གིས་ཀྱང་མི་ཐར་བས་བཀང་བ།

མཚམས་མཚམས་སུ་ཟས་སྣའི་བྱེ་བྲག་དང༌། བཀྲ་ཤིས་པའི་རྫས་ཆོས་དུང་དཀར་པོ་ཟུང་འབྲེལ། ཧོར་དང་བལ་ཡུལ་གྱི་སིལ་སྙན། རྒྱ་ནག་གི་རྡོ་དྲིལ་རྩེ་དགུ་རྩེ་ལྔ་ཟུང་འབྲེལ་གན་ཤུབས་དང་སྦྲགས་པ། རིན་ཐང་གཞལ་དུ་མེད་པ། མ་ན་ཧོ་ཁ་དོག་སྣ་ལྔའི་པད་འདབ་ཀྱི་དབུས་ན། པད་སྡོང་ཆེ་བ་གཉིས་ལ་ཆུང་བ་དགུ་འཁྲིལ་ཞིང་སྐྱེས་པའི་ཚུལ་གྱི་སྟེང་དུ་པད་འདབ་ཆེ་བ་གཅིག་གིས་ཁྱབ་པ། དེའི་སྟེང་དུ་པད་འདབ་སུམ་རྩེགས་ཀྱི་སྟེང་དུ་མཆོད་ལྷ་ཡོད་པ། གླང་པོ་ཆེའི་སོག་པ་ཚང་མ་ལ་བཀྲ་ཤིས་ཀྱི་རྫས་བརྒྱད་དང༌། ས་རྒྱན་གནམ་རྒྱན་གྱི་རི་མོ་ཚང་བ། གན་དཀར་ཕྱི་དམར་པོ་འབྲུག་དང་བཀྲ་ཤིས་རྫས་བརྒྱད་ཀྱི་རི་མོ་ཡོད་པ། ཤུབས་སྨྱུག་སེ་ཏ་ཧུང་ལ་སུམ་གསེར་གྱི་མཛོ་སྣ་དང་ཆབ་ལྕེ་ཡོད་པ། ཡང་རྒྱ་ནག་གི་མཆོད་རྫས། སྨྱུག་སེ་ཏ་ཧུང་ཁ་སྒྱེར་ཉིས་བརྩེགས་ཡོད་པའི་ངོ་མཚར་ཅན། རིན་པོ་ཆེའི་རིགས་སུ་གཏོགས་པའི་འབུད་དུང་དམར་ཁྲ་ཟེ་བ་དགུ་ཡོད་པའི་མཚན་ཉིད་ཚང་བ་གཅིག བེ་ཏའི་འབྲས་བུ་ལ་སུམ་གསེར་གྱི་འཁྱུད་རྒྱན་ཡོད་པ། ཤིང་ཐོག་བིལ་ཝ་སོགས་འབྲས་བུའི་རིགས་ཚང་བ། མ་ན་ཧོ་ལྗང་ཁུའི་ཕང་སྡེར་ཆེ་བ་རྣམས་རིན་པོ་ཆེའི་མཆོད་རྫས་ཀྱི་བྱེ་བྲག་གི་གང་བ་རྣམས་ཡོད། འཁོར་ལོའི་སྒྲིག་མཚམས་རིན་པོ་ཆེ་དང་བཟང་དྲུག་གི་ལྡེ་གུས་བྱུགས། རས་དཀར་དྲི་མ་མེད་པའི་བསྒྲིལ། ཚོས་ཁ་དོག་སྣ་ལྔའི་དར་གྱིས་བསྡམས་ཏེ་བཞུགས། དེའི་ཕྱིའི་བར་འཁྱམས་ལ། འཁོར་པད་ཕྱིན་གྱི་ནང་དུ། ཕྱོགས་བཞི་མཚམས་བརྒྱད་ལ། སྟག་གཟིག་དོམ་དྲེད་ཀྱི་པགས་པ་ལས་མ་སོང་བ་མགོ་རྣ་ཚང་བ། གུ་གུལ་དང་སྤོས་ཀྱིས་བདུགས། དྲི་བཟང་གི་ཆུས་བཀྲུས་ཏེ་དར་སྣ་ལྔས་བརྒྱན་ནས་བཏིང་བའི་ཐོག་གི་ཕྱོགས་བཞིར། གསོལ་ཁྲབ་གཞིས་ཁ་བྲག་དཀར་དང་མགོས་མཉམ་ཟེར་བའི། ཕྱིས་རྒྱུན་སོ་བ་ཁ་ཏིའི་ཞོལ་དང་བཅས་པ། ཡང་ཁྲབ་བོད་དམར་ཕྱིས་གསར་ཁ་ཏིའི་ཞོལ་ཡོད་པ་གཅིག་དང་གཉིས་ཀྱི་གཙོས་པའི་ཁྲབ་རྨོག་གི་རིགས།

རལ་གྲི་ཁྲོ་ཆུ་འཁྱིལ་པ། རྒྱ་མཚོ་ཁུག་པ་གཉིས་ཀྱི་གཙོས་པའི་སྒྲོམ་རལ་བཞི། སྒང་གཟར་བླུག་གཟར་རྒྱ་ནག་གི་དངུལ་ཚག་མ། ཤིང་ཐོག་གི་རིགས་ཚང་མའི་དོས། ཀ་ར། བུ་རམ། སྤོས་དཀར། ཚོས་སོགས་ལྟང་རྩེ་སྣ་ཚང་མང་བ། ཇ་སིག སྨན་བཟང་དྲུག་གི་དོས་སོགས་ཁོད་སྙོམས་པར་བསྒྲིགས་པའི་མཚམས་ཚོར། ཙན་དན། ཨ་ཀ་རུ། རྒྱ་གསེར་སོགས་ཀྱི་ཕོར་པ། རྒྱའི་དཀར་གྱི་སྡེར་མ། སུམ་གསེར་གྱི་ཀོང་བུ། སྤོས་ཕོར་སོགས་ཡ་མཚན་གྲངས་མང་བའི་ནང་དུ། མཆོད་པའི་བྱེ་བྲག་སྣ་ཚང་བས་ཡོངས་སུ་བཀང་བ། ཟས་སྣའི་རིགས། འབྲུའི་རིགས། ལན་ཚའི་རིགས། གོས་དར། སྣམ་ཕྲུག ཟངས་སྤྱད་ལྕགས་ཆ་སོགས་དངོས་པོའི་རིགས་ཀྱིས་ཡོངས་སུ་བཀང༌། བར་མཚམས་ཐམས་ཅད་ལ་གསེར། དངུལ། གཡུ། མུ་ཏིག མུ་མེན། བྱུ་རུ། སྤོས་ཤེལ་སོགས་ཕྱེ་མ་བྱས་པའི་ཕུར་མས་བསབས། ཟས་སྣ་དང་དངོས་པོའི་བྱེ་བྲག་ཐམས་ཅད་དྲི་བཟང་གི་ཆུས་བཀྲུས། བཟང་དྲུག་གི་ལྡེ་གུས་བྱུགས། སྤོས་མཆོག་གི་བདུགས་ཏེ་ཕུལ། ཕྱིར་ཆོས་སྐྱོང་བང་རིམ་གྱི་ལྷ་རིགས་དང་བསྟུན་པའི་གཟུངས་སྔགས་ཚང་མ་རྒྱ་ཤོག་ལ་དངུལ་གྱིས་བྲིས། ཞུས་དག་པར་བྱས། ལྷ་གར་བཞུགས་ཀྱི་ཐད་མ་འཛོལ་བར་ནང་དུ་བར་མཚམས་མེད་པར་བཀོད། མཐའ་རྣམས་མི་འགྱུར་བ་རིན་པོ་ཆེའི་གཟེར་གྱིས་བསྡམས། ལོགས་ཐམས་ཅད་ཀྱི་ཡིག་འབྲུ་ལ་མ་གནོད་པར་དྲི་བཟང་དང་ཡུལ་ཉི་ཤུ་རྩ་བཞིའི་ས་སྣ་རྣམས་དྲི་མ་མེད་པའི་གར་སྤྱིན་གྱིས་སྦྱར་ནས་ཡོད་དེ། དེའི་སྟེང་ཐང་ཤིང་གཙང་མའི་སྤང་ལེབ་ཀྱིས་ཕིབས་པའི་སྟེང་དུ་སྡོམ་དར་དཀར་པོ་བར་མཚམས་མེད་པར་བཀབ་པའི་དབུས་སུ། བཀྲ་ཤིས་པའི་ཁ་བཏགས། ཆོས་ཀྱི་འཁོར་ལོ་རྩིབས་སྟོང་ཡོད་པ། མཚན་ཉིད་དང་ལྡན་པ་གསེར་གྱིས་བྲིས་པ་བཏིང་བའི་ཕྱོགས་མཚམས། རིན་པོ་ཆེའི་གསེར་གྱིས་བསྡམས་པའི་ལྟེ་བའི་དབུས་སུ་ཙན་དན་ལྡེ་བ་ལྡེ་རུ་ལ་བྱས་པའི་སྲོག་ཤིང་གྲུ་བཞི། ཆ་སྙོམས་པ་ཉི་ཟླ་དང་ནོར་བུའི་ཏོག་ཕྱིན་ལ། ཤིང་མཐུད་མེད་པར་བསྙེགས་པ།

བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པ། བཀའ་བརྒྱུད་བང་རིམ་རྣམས་རིམ་གྱིས་ཡོད་པའི་བང་རིམ་རེ་རེ་དང་མཐུན་པའི་ཐད། རྒྱུད་སྡེ་སོ་སོའི་གཟུངས་སྔགས་མཐིང་ཤོག་ལ་དངུལ་དཀར་གྱིས་བྲིས་པ། ཡང་གན་ཤོག་དཀར་པོ་ལ། མཚལ་ད་ཆུས་གཟུངས་སྔགས་བྲིས་པ། བར་མཚམས་མེད་པར་སྒྲིལ། དྲི་བཟང་དང་མངར་གསུམ་གྱིས་བསྡམས། ཟ་འོག་གི་སྐུད་པས་དཀྲིས་པའི་ཐོག་ཏུ། རྒྱ་ཤོག ཁ་བཏགས་ཤིན་ཏུ་ཆེ་བ་ཟུར་མ་ཉམས་པ་ལ། སྲོག་ཤིང་བརྟན་པའི་གཟུངས་སྔགས་ཚང་མ། དངུལ་དཀར་གྱིས་བྲིས་ནས་སྒྲིལ་བ། སྲོག་ཤིང་གི་ཕྱོགས་བཞི་ཁར་དར་དཀར་པོས་བསྡམས་ཏེ་བཙུགས། དེ་ནས་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད། བཀའ་བརྒྱུད་བང་རིམ་རྣམས་ཀྱི་ནང་གི་ཕྱོགས་བཞི། མཚམས་དང་བཅས་པར་ལྷ་རང་རང་གི་གཟུངས་སྔགས། མཐིང་ཤོག་ལ་དངུལ་དཀར་གྱིས་བྲིས་པ། ཕྱི་ཡི་ལྷ་དང་མ་འཛོལ་བར་དྲི་བཟང་དང་མངར་གསུམ་གྱིས་ལྡེ་གུས་སྦྱར། རིན་པོ་ཆེའི་གཟེར་གྱིས་བསྡམས་ནས་བཞུགས། ཡང་ཕྱིའི་རྩེ་ཞོལ་ཐམས་ཅད་དུ་བཞུགས་པའི་ལྷ་འཕྲུལ་མ་གང་ཡོད་དང༌། ཀ་བ་ཀ་རྒྱན་སོགས་སྲོག་ཆགས་ཀྱི་གཟུགས་འགྲོས་དང་བཅས་པའི་ནང་བཞུགས་རྟེན་འདུས་རིལ་བུ་རེ། སྲོག་ཤིང་རྟེན་བྱེད་ཀྱི་གཟུངས་སྔགས་ཚང་བ། རིན་པོ་ཆེ་སྣ་ཚང་གི་ཐུམ་བུ་དང་བཅས་པ་རྣམས་ལ། ཁ་དོག་སྣ་ལྔའི་ཚོན་སྐུད་དང༌། གོས་དར་དྲི་མ་མེད་པས་སྒྲིལ། བཟང་དྲུག་གི་ལྡེ་གུས་བྱུགས་ནས་བཞུགས། ཆོས་སྐྱོང་བང་རིམ་གྱི་ཡེ་ཤེས་མགོན་པོའི་ཐུགས་ཀར། རྡོ་རྗེ་གདན་གྱི་སྒོ་བཞིའི་བདག་པོ་མགོན་པོ་ཀླུ་སྒྲུབ་བསྟན་པའི་གཉེར་མཛད་པའི་དུས། ལྷོ་ཕྱོགས་ཀྱི་རྒྱ་མཚོའི་འགྲམ་དུ་སྐྱོ་སངས་ལ་བྱོན་པའི་ཚེ། རྒྱ་མཚོའི་ཚུར་མཐའ་རླབས་འཁྲུག་པའི་སྟེང་དུ། ཆུའི་ཟེ་འབྲུ་པད་འདབ་བཞིའི་ཚུལ་དུ་ཡོད་པའི་སྟེང་དུ། ཆོས་སྐྱོང་མཚན་ཉིད་དང་ལྡན་པ། མུ་མེན་གྱི་མདོག་ལྟར་འོད་ཟེར་འབར་བ།

སྐུའི་ཆག་ཚད་འཁྱུད་གང་པ་ཙམ་ཞལ་ལྷོ་ནུབ་ལ་གཟིགས་པ་གཅིག་འདུག་ལ། མགོན་པོ་ཀླུ་སྒྲུབ་ཀྱིས་ཆུ་ཐོག་གསུམ་མར་གྲགས་པའི་བསྟོད་པ་ཤོ་ལོ་ཀ་གསུམ་གསུངས་པའི་མོད། ཁྱོད་ནང་པ་སངས་རྒྱས་པའི་སྲུང་མ་གཅིག་ཡིན་ན། རྡོ་རྗེ་གདན་གྱི་སྲུང་མ་མཛོད་ལ་གཏོར་མ་གསོལ་བ་ལ་བྱོན། ཕྱི་པའི་ལྷ་གཅིག་ཡིན་ན་རྒྱ་མཚོའི་མཐར་དེངས་གསུངས་པས། རྡོ་བ་སྲན་མའི་མདོག་ལྟར་ནག་ལ་འགྲིལ་བ། ཆེ་ཆུང་ལྟར་ཁའི་ཚད་ཙམ་ཞིག་བློ་བུར་དུ་ཆུའི་པད་འདབ་སྟེང་དུ་དོན་ཏེ། ང་ནི་དུར་ཁྲོད་བརྒྱད་ཀྱི་བདག །བསིལ་བའི་ཚལ་གྱི་གཙོ་བོ་སྟེ། །རྡོ་རྗེ་གདན་དང་ན་ལེནྡྲ། །ཀ་མ་ཤཱི་ལ་ལ་སོགས་པ། །སངས་རྒྱས་བསྟན་པ་ང་ཡིས་བསྲུང༌། །ང་ཡི་སྙིང་པོ་འདི་ག་ཡིན། །ང་འདོད་རྡོ་འདི་སྤྱན་དྲོངས་ལ། །ཞི་རྒྱས་དབང་དྲག་སྒྲུབ་ལ་སོགས། །གསོལ་བ་གང་བཏབ་དངོས་གྲུབ་འབྱུང༌། །གསུང་བའི་ལུང་བསྟན་ནས་སྐུ་དེ་ཉིད་ཀྱང་ཐིམ། ཆུའི་སྟེང་དུ་བཤར་ཐོག་ཏུ་སྲན་མ་འགྲིལ་བ་ལྟར་རྡོ་བ་དེ་རང་བཞིན་གྱི་བྱོན་ཏེ། འཕགས་པ་ཀླུ་སྒྲུབ་ཀྱི་སྐུ་ཆོས་ཀྱི་སྟེང་དུ་གདན་དྲངས། ཆོས་སྐྱོང་གི་གཙོ་བོ་མཛད། རྗེས་སུ་སངས་རྒྱས་གྲགས་པ་བརྒྱུད་དཔལ་ཆེན་རྒ་ལོས་བསེའི་སྒམ་བུར་བཅུག་སྟེ་བོད་དུ་གདན་དྲངས། ཆོས་སྐྱོང་སྒམ་བུ་མར་གྲགས་པ། ཡེ་ཤེས་མགོན་པོ་དངོས་སུ་བཞུགས་པའི་བླ་རྡོ་ལ། ཟ་འོག་གི་ན་བཟའ་སུམ་བརྩེགས། དྲི་བཟང་གི་ལྡེ་གུས་བྱུགས་ཏེ་བཞུགས། དེ་ལ་སོགས་པའི་ཆོས་སྐྱོང་བང་རིམ། ནོར་ལྷ། བསྟན་སྲུང༌། རྒྱལ་ཆེན་བཞི། རྒྱུད་སྡེ་བཞི། བཀའ་བརྒྱུད་བང་རིམ་ཕྱིན་གྱི་ལུགས་སྐུ་རྣམས་ལའང་རྟེན་འདུས་རིལ་བུ་རེ། སོ་སོ་རང་རང་གི་གཟུངས་སྔགས་ཚང་མ། རིན་པོ་ཆེ་པདྨ་རཱ་ག། བཻ་ཌཱུརྻ། པུད་པ། རག་ཁ། གསེར། དངུལ། གཡུ། མུ་ཏིག བྱུ་རུ། སྤོས་ཤེལ། མཆོང༌། དུང༌། ཤེལ་དཀར། མུ་མེན་སོགས་སྣ་ཚང་བ། ཙནྡན། ག་པུར། ཛཱ་ཏི་སོགས་བཟང་དྲུག་སྨན་གྱི་བྱེ་བྲག་དང༌། འབྲས་དང་ནས་དཀར་སོགས་འབྲུའི་རིགས་དང༌།

ཀ་ར་བུ་རམ་སོགས་རྩི་བཅུད་དུ་མ་དང༌། རྒུན་འབྲུམ་སྟར་ཁ་སོགས་ཤིང་ཐོག་དང༌། འབྲས་བུའི་རིགས་ཚང་མ། གོས་ཟི་ཧུང་ལ་ཇུས་ལིང་སོགས་རྒྱ་ཧོར་གྱི་གོས་དར་ཚོས་རིགས་དུ་མ་དང་བཅས་ཏེ། བར་མཚམས་རྣམས་རིན་པོ་ཆེ་བདར་བའི་ཕུར་མ། དྲི་བཟང་གི་ལྡེ་གུས་བྱུགས་ཏེ། གོ་རིམ་བཞིན་ལྷ་རེ་རེའི་ནང་བཞུགས་སུ་བཞུགས་སོ། །ཡང་པད་ཆེན་གྱི་ཐོག་ཡན། བླ་མེད་བང་རིམ་མན་གྱི་ནང་གསུང་རབ་ཀྱི་བཞུགས་ཚུལ། མཉམ་མེད་ཆོས་ཀྱི་རྗེ་དབང་རིན་པོ་ཆེའི་ཐུགས་དམ་བསྟན་འགྱུར། རྗེ་དེ་ཉིད་ཀྱི་ཕྱག་ནས་གྲངས་མང་བ་བཞུགས་པའི་ཆ་ལག་ཚང་བ། སྔ་དུས་ཀྱི་བཀའ་འགྱུར་ཕྱི་རབས་པས་བཅོས་ལྷད་མ་སོང་བ་བྱིན་རླབས་ཤིན་ཏུ་ཆེ་བ། འཛམ་གླིང་ཆོས་ཀྱི་རྗེ་ཉེར་གཉིས་རིན་པོ་ཆེ་ཁུ་དབོན་གྱི་ཕྱག་ནས་བཞུགས་པ། ཡང་པོ་ཏི་ཐོར་བུ་པ་ལ། ཕལ་ཆེན། དཀོན་རྩེགས། བཀའ་སྣ་ཚོགས་གཞུང་ཁྲིད་ཚང་མ། པོ་ཏི་ཐམས་ཅད་ལ་གོས་ཆེན་དང་དར་བཟང་པོའི་ན་བཟས་སྒྲིལ་ཏེ། སྤོས་ཀྱི་བྱེ་བྲག་གི་བདུགས། དྲི་བཟང་གིས་བྱུགས། གླེགས་ཤིང༌། སྐུ་རགས་དང་བཅས་པ་ཆོས་ཀྱི་འཁོར་ལོ་རིམ་པ་བཞིན་སྐོར་ཚུལ་གོ་རིམ་མ་ལོག་པར་བཞུགས་པའི་བར་མཚམས། རིན་པོ་ཆེ་སྣ་ཚང༌། བཟང་དྲུག སྤོས་ཀྱི་བྱེ་བྲག་སོགས་ཀྱི་ཐུམ་བུས་བཀང་བ་རྣམས་བཞུགས། དེའི་སྟེང་དུ་བཀའ་བརྒྱུད་བང་རིམ་གྱི་ནང་སྐོར། ཤིང་ལས་གྲུབ་པའི་རེ་མིག་སྒྲོམ་བུའི་ཚུལ་དུ་ཡོད་པ། བཟོ་སྤྲས་ཐོན་ཤིང་གབ་འགྲིག་པའི་ནང༌། གོས་དར་བཟང་པོ། ཟ་འོག་སོགས་ཀྱི་བཞུགས་གདན་སྣ་ཚང༌། སྐུ་སྙེས་དང་བཅས་པ་བསྒྲིགས་པའི་ཤར་གྱི་རེ་མིག་དང་པོར། ལྷོ་གནས་མཆོག་དཔལ་གྱི་ཙཱ་རི། ཕོ་བྲང་གཡུ་མཚོའི་ནང་དུ་གྲུབ་ཐོབ་གོང་མ་རྣམས་ཀྱི་ཞལ་གཟིགས། མཁས་གྲུབ་ཙནྡྲ་པྲ་བྷ་བས་ཏིང་ངེ་འཛིན་གྱི་ངང་ནས་གདན་དྲངས་པའི་རྡོ་ཡི་ཆོས་འབྱུང་གི་སྟེང་དུ། ཕག་མོ་ལྷ་ལྔའི་དཀྱིལ་འཁོར་ཡོངས་རྫོགས། འབུར་དུ་བྱོན་པ་འོད་ཟེར་སྣ་ལྔ་འཕྲོ་བ་འགྲན་ཟླ་དང་བྲལ་བའི་སྐུ་རྣམས་ལ།

གསེར་གྱིས་ལྡེ་གུས་བྱུགས། གོས་དར་ཟ་འོག་སོགས་དྲི་མ་མེད་པའི་ན་བཟའ་སུམ་བརྩེགས། ཡང་སྤྱན་རས་གཟིགས་སེམས་ཉིད་ངལ་གསོའི་སྐུ་ལི་དཀར། ཁྲི་རྒྱབ་ཙན་དན། ཡང་སྤྱན་རས་གཟིགས་ཞལ་གཅིག་ཕྱག་བཞི་པའི་སྐུ་ལི་དཀར་གཅིག རྗེ་བཙུན་མ་འཕགས་མ་སྒྲོལ་མའི་སྐུ་ལི་དམར་གཉིས། རྗེ་ནཱ་རོ་པའི་ཁྲུས་བུམ། རྒྱུ་རིན་པོ་ཆེ་ཛྷཻ་ཀྵིམ་ལས་གྲུབ་པ་བཟོ་སྤྲས་ཤིན་ཏུ་ལེགས་ཤིང༌། རྗེ་ནཱ་རོ་པ་དང་མངའ་བདག་མར་པ་ཡབ་སྲས་ཀྱི་བདུད་རྩིའི་རྒྱུན་མ་ཉམས་པར་ཡོད་པ། མགུལ་དཀྲིས་ན་བཟའ་དར་དཔྱངས་དང་བཅས་པ་གཅིག ཛམ་བྷ་ལའི་སྐུ་ལི་དཀར་ལས་གྲུབ་པ་གཅིག་རྣམས་ལ། ན་བཟའ་གོས་དར་དྲི་མ་མེད་པ་སུམ་བརྩེགས་སྒྲོན། དྲི་བཟང་ལྡེ་གུས་བྱུགས། བར་མཚམས་མེད་པ་རིན་པོ་ཆེའི་ཐུམ་བུས་བཀང༌། ཟ་འོག་གི་བཞུགས་གདན་བླ་བྲེ་དང་བཅས་པ་བཞུགས་པའི་མདུན། སུམ་གསེར་ལས་གྲུབ་པའི་རྒྱའི་ཏིང༌། ལིའི་ཏིང་འགག་མ་གསུམ་ཚར། རྒྱ་གསེར་ལྗང་ཁྲའི་ཕོར་པ། རིན་པོ་ཆེ་སྣ་ལྔའི་ཕྲ་བཀོད་པ་གཅིག དུང་ཆོས་དངུལ་ཤོག་དང་བཅས་པའི་ནང་དུ་མཆོད་པའི་བྱེ་བྲག ཁ་ཆེ་གུར་གུམ་ག་པུར་སོགས་མར་དྲི་མ་མེད་པར་སྦྱར་བའི་མཆོད་ཡོན། སྦྲང་རྩི་འོ་མ་ག་པུར་རྣམས་སྦྱར་བའི་ཞབས་བསིལ། ནས་ཀྱི་རིགས་ཚང་བ། འབྲས། གསེར། དངུལ། མུ་མེན། མུ་ཏིག་དཀར་དམར། བྱུ་རུ། ཧོར་ཤེལ། སོག་སྤོས། གཡུ། པདྨ་རཱ་ག མརྒད། ཨིནྡྲ་ནཱི་ལ་སོགས་རིན་པོ་ཆེ་སྣ་ཚང་ལས་གྲུབ་པའི་མེ་ཏོག ཨ་ཀ་རུ་ནག་པོ། ཙན་དན་སྦྲུལ་གྱི་སྙིང་པོ། གོ་ཤིརྵ རྒྱ་ཧོར་གྱི་སྤོས། སིཧླ། སྤོས་ཀྱི་རིགས་བྱེད་སྣ་ཚང་ལ་སྦྱར་བའི་བདུག་སྤོས། རྩི་བཅུད་ཀྱི་སྙིང་པོ་མར་དཀར་སེར། འབྲུ་མར། མེ་ཤེལ་སོགས་ཀྱིས་བརྒྱན་པའི་སྣང་གསལ། ག་བུར། ཛཱ་ཏི་སོགས་སྦྱར་བའི་དྲི་ཆབ། ཤེལ་ཀ་ར། རྒྱ་ཀ་ར། བྱེ་མ་ཀ་ར། བུ་རམ་དཀར་སྨུག རྩམ་དཀར། ཤ་སྐམ། ཐུད་དཀར་སེར། ཞུན་ཐུད་སོགས་ལ་སྦྱར་བའི་ཞལ་ཟས། འདོད་ཡོན་ལྔ། མེ་ལོང༌། པི་ཝང་སོགས་རོལ་མོ།

རྟེན་ཁེབས་སོགས་གོས་དར་བཟང་པོ་སྣ་ཚང་བའི་རེག་བྱ་སོགས་མཆོད་པའི་བྱེ་བྲག་རྣམས་མཆོད་གཤོམ་རེ་རེ་ལའང་སྣ་ཚང་བ་ཡོད། ཤར་གྱི་རེ་མིག་དབུས་མའི་ནང་དུ། རྟོགས་ལྡན་ཤྲཱི་རི་ཕུག་པས་བཞེངས་པའི་སྐྱོབ་པ་འཇིག་རྟེན་གསུམ་མགོན་གྱི་སྐུ་ལ། མཉམ་མེད་སྒམ་པོ་པའི་རིང་བསྲེལ། རྗེ་ཕག་མོ་གྲུ་པའི་ཤངས་མཚལ། འཕེལ་གདུང་བཞུགས་པ། རྗེ་འཇིག་རྟེན་མགོན་པོ་རང་གི་ཕྱག་ནས་བརྒྱ་རྩ་བཞུགས་པ། མར་མེ་དང་མེ་ཏོག་རྒྱུན་དུ་འཛིན་པ་མོས་གུས་ཅན་ལ་གསུང་ལན་གསུམ་དུ་བྱོན་པ། གཞན་ལས་ཁྱད་པར་དུ་འཕགས་པའི་སྐུ་གཅིག་རིན་པོ་ཆེ་ཛྷཻ་ཀྵིམ་གྱི་མཆོད་རྟེན་རྐང་གང་པ། དེའི་བུམ་པའི་ནང་དུ་ཙན་དན་དཀར་པོའི་ཟ་མ་ཏོག་གི་ནང་དུ། ཟ་ཧོར་རྒྱལ་པོ་གཙུག་ལག་འཛིན་གྱི་འཁོར་མངའ་འབངས་དང་བཅས་པ་ལུས་མ་སྤངས་པར་མཁའ་སྤྱོད་དུ་འབྱོན་ནུས་པར་བྱེད་པའི་སྐྱེ་བདུན་གྱི་སྐུ་ཤ སློབ་དཔོན་པདྨ་འབྱུང་གནས་ཀྱིས་བོད་དུ་བསྣམས། གཏེར་དུ་སྦས་པ། མངའ་བདག་ཉང་གིས་གཏེར་ནས་ཕྱུང་བའི་ན་བཟའ་དང་བཅས་པ། རྗེ་ཏིལླི་པའི་ཕྱག་མཛུབ་གསེར་གྱི་ལྡེ་གུས་བྱུགས་པ་ན་བཟའ་དང་བཅས་པ་གཅིག མཆོད་རྟེན་གྱི་ལྡེབ་ལ་བལ་གྱི་མཎྜལ་ལ། བཀྲ་ཤིས་རྟགས་བརྒྱད་ཀྱི་རི་མོ་རྫོང་རིས་སུ་གྲུབ་པ་གཅིག བ་སོའི་ཟ་མ་ཏོག་ཐེལ་གྱི་བྲེ་ཚད་ལས་མི་ཆུང་བ་རིམ་པ་གསུམ་དུ་ཡོད་པའི་ནང་དུ། གསེར་ཕྱེ་བརྡར་བའི་ནང༌། གནོད་སྦྱིན་གྱི་སྡེ་དཔོན་ཛཾ་བྷ་ལ་སྐུ་གར་ལུགས་སུ་བཞུགས་པ། བཀའ་བརྒྱུད་གོང་མ་རྣམས་ཀྱི་ཕྱག་ནས་བཞུགས་པ། མར་མེ་དང་མེ་ཏོག་རྒྱུན་དུ་འཛིན་པ། མཆོད་པའི་བྱེ་བྲག་བཤམས་འཕྲལ། འདོད་ཡོན་གསོལ་བ་གང་བཏབ་ཀྱི་དངོས་གྲུབ་རྩོལ་མེད་དུ་འབྱུང་བའི་སྐུ་ལ་ཟ་འོག་ཟི་ཁྱིམ་གྱི་ན་བཟའ་སྒྲོན། དྲི་བཟང་གི་ལྡེ་གུས་བྱུགས་ཏེ་གསེར་གྱི་ཕུར་མའི་ནང་དུ་མགུལ་ཕྱིན་ནུབ་པ། ཡང་རྡོ་ཤེལ་ལས་གྲུབ་པའི་ཛཾ་ནག་བྱིན་རླབས་ཤིན་ཏུ་ཆེ་བའི་སྐུ་ལ་ཟ་འོག་ཟི་ཁྱིམ་གྱི་ན་བཟའ་གསོལ།

དྲི་བཟང་གིས་བྱུགས། རིན་པོ་ཆེ་སྣ་ཚོགས་དང་བཟང་དྲུག་གི་ཐུམ་བུས་བཀང་སྟེ་བཞུགས། ཡང་ཟ་འོག་ཟི་ཁྱིམ་གྱི་ན་བཟའི་ནང་དུ། མ་ཅིག་ལབ་སྒྲོན། ཡུམ་བདག་མེད་མ། ཡེ་ཤེས་མཁའ་འགྲོ་བསོད་ནམས་དཔལ་འདྲེན་གསུམ་གྱི་དབུ་སྐྲ། དྲི་བཟང་གི་ལྡེ་གུས་བྱུགས་ཏེ། རིན་པོ་ཆེ་སྣ་ཚོགས་དང་བཟང་དྲུག་གི་བཀང་བ་བཞུགས་ཅིང༌། གསེར་གྱི་ཕུར་མའི་སྟེང༌། ཁ་ཆེ་ག་པུར། འབྲས་བུ་གསུམ་གྱིས་ཡོངས་སུ་གང་བ་བཞུགས། ཡང་བ་སོའི་ཟ་མ་ཏོག་གི་ནང་དུ། ཇོ་བོ་རྗེ་དཔལ་ལྡན་ཨ་ཏི་ཤའི་དབུ་སྐྲ། གདུང་རུས། གདུང་སོལ། བྲམ་ཟེ་སྐྱེ་བདུན་གྱི་སྐུ་ཤ འདས་མ་འོངས་ད་ལྟར་གྱི་རྟེན། རྒྱ་བོད་ཀྱི་མཁས་གྲུབ་རྣམས་ཀྱི་ན་བཟའ། དབུ་ལོ། ཕྱག་སེན་སོགས་བསྡུས་པའི་རྟེན་འདུས་རིལ་བུས་བཀང་བ་གཅིག མཉམ་མེད་སྒམ་པོ་པའི་ཕྱག་ཏིང་དང་བཅས་པ་ལ། ཟ་འོག་སོགས་ན་བཟའ་སུམ་བརྩེགས་ལ་དྲི་བཟང་གིས་བྱུགས་ཏེ། མཚམས་ཚོར་རིན་པོ་ཆེ་སྣ་ལྔའི་ཐུམ་བུས་བཀང་བ། བཞུགས་གདན་སུམ་བརྩེགས། སྐུ་སྙེས། ཟ་འོག་གི་བླ་བྲེ་དང་བཅས་པ་བཞུགས་པའི་མདུན་དུ། མཆོད་རྫས་ལ་གུ་གུ་ཤའི་ཕོར་པ། སུམ་གསེར་གྱི་གོང་བུ། ཡང་སུམ་གསེར་གྱི་སྤོས་འཛུགས། ལིའི་ཏིང་འགག་མ་རྣམས་སུ་མཆོད་པའི་བྱེ་བྲག ཁ་ཆེ་ག་བུར་སོགས་མར་དྲི་མ་མེད་པ་སྦྱར་བའི་མཆོད་ཡོན། སྦྲང་རྩི་འོ་མ་ག་པུར་རྣམས་སྦྱར་བའི་ཞབས་བསིལ། ནས་ཀྱི་རིགས་ཚང་མ། འབྲས། གསེར། དངུལ། མུ་མེན། མུ་ཏིག་དཀར་དམར། བྱུ་རུ། ཧོར་ཤེལ། སོག་སྤོས། གཡུ། པདྨ་རཱ་ག མརྒད། ཨིནྡྲ་ནཱི་ལ་སོགས་རིན་པོ་ཆེ་སྣ་ཚང་ལས་གྲུབ་པའི་མེ་ཏོག ཨ་ཀ་རུ་ནག་པོ། ཙན་དན་སྦྲུལ་གྱི་སྙིང་པོ། གོ་ཞོ་ཤ རྒྱ་ཧོར་གྱི་སྤོས། སིཧླ། སྤོས་ཀྱི་རིགས་བྱེད་སྣ་ཚང་ལ་སྦྱར་བའི་བདུག་སྤོས། རྩི་བཅུད་ཀྱི་སྙིང་པོ་མར་དཀར་སེར། འབྲུ་མར། མེ་ཤེལ་སོགས་ཀྱིས་བརྒྱན་པའི་སྣང་གསལ། ག་པུར། ཛཱ་ཏི་སོགས་སྦྱར་བའི་དྲི་ཆབ། ཤེལ་ཀ་ར། རྒྱལ་མོ་ཀ་ར། བྱེ་མ་ཀ་ར། བུ་རམ་དཀར་སྨུག

རྩམ་དཀར། ཤ་སྐམ། ཐུད་དཀར་སེར། ཞུན་ཐུད་སོགས་ལ་སྦྱར་བའི་ཞལ་ཟས། འདོད་ཡོན་ལྔ། མེ་ལོང༌། པི་ཝང༌། རོལ་མོ་རྟེན་ཁེབས་སོགས་གོས་དར་བཟང་པོ་སྣ་ཚང་བའི་རེག་བྱ་སོགས་མཆོད་པའི་བྱེ་བྲག་རྣམས་མཆོད་གཤོམ་རེ་རེ་ལའང་སྣ་ཚང་བ་ཡོད། རོལ་མོའི་བྱེ་བྲག་དྲིལ་བུ་རྩེ་ལྔ་ཕྱག་མཚན་དང་བཅས་པ་གཅིག རེ་མིག་གསུམ་པ་ལ། ཙན་དན་གྱི་ཟ་མ་ཏོག་གི་ནང་དུ། སྐྱོབ་པ་འཇིག་རྟེན་གསུམ་གྱི་མགོན་པོའི་སྐུ། བྱང་ཆུབ་ལྗོན་ཤིང་ལས་གྲུབ་པ་གཅིག འདས་པའི་སངས་རྒྱས་མར་མེ་མཛད་ཀྱི་སྐུ་ལི་དམར་ལས་གྲུབ་པ་གཅིག ཡང་བ་སོའི་ཟ་མ་ཏོག་གི་ནང་དུ། བདེ་གཤེགས་ཕག་མོ་གྲུ་པའི་ན་བཟའ། དབུ་སྐྲ། ཐམས་ཅད་མཁྱེན་པ་ཀརྨ་པ་བདུན་བརྒྱུད་ཀྱི་གདུང་རུས། ན་བཟའ། ཡང་ཇོ་བོ་རྗེའི་གདུང་རུས། གྲུབ་ཐོབ་གླིང་ཆེན་རས་པའི་གདུང་རུས། མཁས་གྲུབ་ཨུ་རྒྱན་པའི་ན་བཟའ། ཡང་རྗེ་དུས་གསུམ་མཁྱེན་པའི་ན་བཟའ། མར་པ་དབུ་ཡག་གི་སྐུ་ཤ གྲུབ་ཆེན་མི་ཏྲ་ཛོ་ཀིའི་སྒོམ་ཐག་དུམ་བུ། པཎ་ཆེན་ཤཱཀྱ་ཤྲཱིའི་དབུ་སྐྲ། གུ་རུ་ཆོས་དབང་གི་སྐུ་ཤ། མཁའ་འགྲོ་ཡེ་ཤེས་མཚོ་རྒྱལ་གྱི་ཤུ་ཀྲ། རྗེ་བཙུན་མི་ལའི་ན་བཟའ། ཡང་བདེ་གཤེགས་ཕག་མོ་གྲུ་པའི་ཞལ་ཆས། མ་ཧཱ་བྷོ་དྷིའི་ཤིང༌། དུར་ཁྲོད་བསིལ་བའི་ཚལ་གྱི་ཤིང་དང་བཅས་པ་རྣམས་བཞུགས། ཡང་ཏིལླིའི་སྤྲུལ་པ་རྒྱལ་བ་གཅུང་རིན་པོ་ཆེའི་སྐུ་གསེར་ཟངས་ལས་གྲུབ་པ། རྒྱ་མཐོ་གསུམ་པ། རག་ཟངས་ཀྱི་ཁྲི་རྒྱབ་དང་བཅས་པ། རྗེ་འཇིག་རྟེན་གསུམ་གྱི་མགོན་པོ་དང་གཅུང་ཁུ་དབོན་གྱི་རིང་བསྲེལ་ཉ་ཕྱིས་ཀྱི་ཟ་མ་ཏོག་གང་ཐུགས་ཁར་བཞུགས་པ་རྣམས་ལ་ན་བཟའ་སུམ་བརྩེགས། སྐུ་སྙེས། ཟ་འོག་གི་བླ་བྲེ། བཞུགས་གདན་སུམ་བརྩེགས་དང་བཅས་པ་བཞུགས་པའི་མདུན་དུ། གུ་གུ་ཤའི་ཏིང་དང༌། ལིའི་ཏིང་རྣམས་སུ་མཆོད་པའི་བྱེ་བྲག ཁ་ཆེ་ག་བུར་སོགས་མར་དྲི་མ་མེད་པ་སྦྱར་བའི་མཆོད་ཡོན། སྦྲང་རྩི། འོ་མ། ག་པུར་རྣམས་སྦྱར་བའི་ཞབས་བསིལ། ནས་ཀྱི་རིགས་ཚང་མ།

འབྲས། གསེར། དངུལ། མུ་མེན། མུ་ཏིག་དཀར་དམར། བྱུ་རུ། ཧོར་ཤེལ། སོག་སྤོས། གཡུ། པདྨ་རཱ་ག མརྒད། ཨིནྡྲ་ནཱི་ལ་སོགས་རིན་པོ་ཆེ་སྣ་ཚང་ལས་གྲུབ་པའི་མེ་ཏོག ཨ་ཀ་རུ་ནག་པོ། ཙན་དན་སྦྲུལ་གྱི་སྙིང་པོ། གོ་ཤིརྵ། རྒྱ་ཧོར་གྱི་སྤོས། སིཧླ། སྤོས་ཀྱི་རིགས་བྱེད་སྣ་ཚང་ལ་སྦྱར་བའི་བདུག་སྤོས། རྩི་བཅུད་ཀྱི་སྙིང་པོ་མར་དཀར་སེར། འབྲུ་མར། མེ་ཤེལ་སོགས་ཀྱི་བརྒྱན་པའི་སྣང་གསལ། ག་བུར། ཛཱ་ཏི་སོགས་སྦྱར་བའི་དྲི་ཆབ། ཤེལ་ཀ་ར། རྒྱལ་མོ་ཀ་ར། བྱེ་མ་ཀ་ར། བུ་རམ་དཀར་སྨུག རྩམ་དཀར། ཤ་སྐམ། ཐུད་དཀར་སེར། ཞུན་ཐུད་སོགས་ལ་སྦྱར་བའི་ཞལ་ཟས། འདོད་ཡོན་ལྔ། མེ་ལོང༌། པི་ཝང་སོགས་རོལ་མོ། རྟེན་ཁེབས་སོགས་གོས་དར་བཟང་པོ་སྣ་ཚང་བའི་རེག་བྱ་སོགས་མཆོད་པའི་བྱེ་བྲག་རྣམས་མཆོད་གཤོམ་རེ་རེ་ལའང་སྣ་ཚང་བ་ཡོད། རོལ་མོའི་བྱེ་བྲག་ལ་ཧོར་ཆལ་ཆ་གཅིག་རྣམས་ཡོད། ཡང་ལྷོའི་རེ་མིག་དང་པོར། བྱང་ཆུབ་ལྗོན་ཤིང་ལས་གྲུབ་པའི་སྟོན་པ་ཡང་དག་པར་རྫོགས་པའི་སངས་རྒྱས་ཀྱི་སྐུ། རྒྱ་མཐོ་གང་བ། ཟངས་རག་གི་ཁྲི་རྒྱབ་དང་བཅས་པ། སུམ་གསེར་ལས་གྲུབ་པའི་ཟ་མ་ཏོག་གི་ནང་དུ། མཉམ་མེད་དབང་རིན་ཆེན་ཆོས་ཀྱི་རྒྱལ་པོའི་དབུ་སྐྲ། ཚེམས། དེའི་ཡུམ་རྗེ་བཙུན་མ་སྒྲོལ་མ་དཀར་མོའི་སྤྲུལ་པ་ཡུམ་ཆོས་རྒྱལ་བཟང་མོའི་ཚེམས། ཐུགས་དམ་ཕྲེང་བ་བེ་ཏ་ལས་གྲུབ་པ་གཅིག ཆོས་ཀྱི་རྗེ་ཉེར་གཉིས་རིན་པོ་ཆེའི་ཐུགས་དམ་ཕྲེང་བ་རྒྱ་གར་གྱི་ཤིང་བླག་ཤ་གདོང་དྲུག་ལས་གྲུབ་པ་གཅིག སྐྱོབ་པ་འཇིག་རྟེན་གསུམ་མགོན་གྱི་ཐུགས་དམ་སྒོ་མང་གི་རྟེན། རྗེ་ཉིད་ཀྱི་ཕྱག་ནས་བརྒྱ་རྩ་བཞུགས་པ། ཕག་མོ་ཞལ་གཉིས་མའི་སྐུ་རྩེ་ཁྲུ་གང་པ་གསེར་ཟངས་ལས་གྲུབ་པ་གཅིག་རྣམས་ལ། བཞུགས་གདན་སུམ་བརྩེགས། ན་བཟའ་སུམ་བརྩེགས། བར་མཚམས་རིན་པོ་ཆེའི་ཐུམ་བུས་བཀང་བ། སྐུ་སྙེས། ཟ་འོག་གི་བླ་བྲེ་དང་བཅས་ཏེ་བཞུགས་པའི་མདུན་དུ། མཆོད་རྫས་གུ་གུ་ཤའི་ཏིང༌། ལིའི་ཏིང་འགག་མ། གསེར་གྱི་ཏིང་རྣམས་སུ་མཆོད་པའི་བྱེ་བྲག

ཁ་ཆེ། ག་པུར་སོགས་མར་དྲི་མ་མེད་པ་སྦྱར་བའི་མཆོད་ཡོན། སྦྲང་རྩི། འོ་མ། ག་བུར་རྣམས་སྦྱར་བའི་ཞབས་བསིལ། ནས་ཀྱི་རིགས་ཚང་མ། འབྲས། གསེར། དངུལ། མུ་མེན། མུ་ཏིག་དཀར་དམར། བྱུ་རུ། ཧོར་ཤེལ། སོག་སྤོས། གཡུ། པདྨ་རཱ་ག མརྒད། ཨིནྡྲ་ནཱི་ལ་སོགས་རིན་པོ་ཆེ་སྣ་ཚང་ལས་གྲུབ་པའི་མེ་ཏོག ཨ་ཀ་རུ་ནག་པོ། ཙན་དན་སྦྲུལ་གྱི་སྙིང་པོ། གོ་ཤིརྵ། རྒྱ་ཧོར་གྱི་སྤོས། སིཧླ། སྤོས་ཀྱི་རིགས་བྱེད་སྣ་ཚང་ལ་སྦྱར་བའི་བདུག་སྤོས། རྩི་བཅུད་ཀྱི་སྙིང་པོ་མར་དཀར་སེར། འབྲུ་མར། མེ་ཤེལ་སོགས་ཀྱི་བརྒྱན་པའི་སྣང་གསལ། ག་པུར། ཛཱ་ཏི་སོགས་སྦྱར་བའི་དྲི་ཆབ། ཤེལ་ཀ་ར། རྒྱལ་མོ་ཀ་ར། བྱེ་མ་ཀ་ར་བུ་རམ་དཀར་སྨུག རྩམ་དཀར། ཤ་སྐམ། ཐུད་དཀར་སེར། ཞུན་ཐུད་སོགས་ལ་སྦྱར་བའི་ཞལ་ཟས། འདོད་ཡོན་ལྔ། མེ་ལོང༌། པི་ཝང་སོགས་རོལ་མོ། རྟེན་ཁེབས་སོགས་གོས་དར་བཟང་པོ་སྣ་ཚང་བའི་རེག་བྱ་སོགས། མཆོད་པའྀ་བྱེ་བྲག་རྣམས་མཆོད་གཤོམ་རེ་རེ་ལའང་སྣ་ཚང་བ། རོལ་མོའི་བྱེ་བྲག་རྒྱ་དྲིལ་རྩེ་ལྔ་ཕྱག་མཚན་དང་བཅས་པ་གཅིག་རྣམས་ཡོད། རེའུ་མིག་གཉིས་པའི་ནང་དུ། ཏིལླིའི་སྤྲུལ་པ་རྒྱལ་བ་གཅུང་གི་སྐུ་གསེར་ཟངས་ལས་གྲུབ་པ་རྩེ་ཁྲུ་གང་བ་སྒོམ་ཞྭ་ཁྲི་རྒྱབ་དང་བཅས་པ་གཅིག སྐྱོབ་པ་འཇིག་རྟེན་གསུམ་གྱི་མགོན་པོའི་གསེར་སྐུ། རྗེ་ཉིད་ཀྱིས་འཕེལ་གདུང་བཞུགས་པ། སྒོམ་ཞྭ། རག་ཟངས་ཀྱི་ཁྲི་རྒྱབ་དང་བཅས་པ་གཅིག ལྷོ་གནས་མཆོག་དཔལ་གྱི་ཙཱ་རིའི་ཡུལ་གྱི་སྨད། དུར་ཁྲོད་ཆེན་པོ་བསིལ་བའི་ཚལ་གྱི་ཤིང་ལྗོན་པ་ལ། རང་བྱོན་གྱི་སཱཙྪ་གྲངས་མང་བ་འབུར་དུ་བྱོན་པ་ཁྲུ་གང་པ་ཅིག་རྣམས་ལ། གསེར་གྱི་ལྡེ་གུ། དྲི་བཟང་གིས་བྱུགས་པ། གོས་དར་དྲི་མ་མེད་པའི་ན་བཟའ་སུམ་བརྩེགས་བར་མཚམས་རིན་པོ་ཆེའི་ཐུམ་བུས་བཀང་བ། བཞུགས་གདན་སུམ་བརྩེགས། སྐུ་སྙེས། ཟ་འོག་གི་བླ་བྲེ་དང་བཅས་པ་བཞུགས་པའི་མདུན་དུ། མཆོད་རྫས་ལ། གུ་གུ་ཤའི་ཏིང༌། སུམ་གསེར་གྱི་ཏིང༌། ལིའི་ཏིང༌།

དུང་ཆོས་རྐོས་མ་གསུམ་རྣམས་ལ་མཆོད་པའི་བྱེ་བྲག ཁ་ཆེ་ག་པུར་སོགས། མར་དྲི་མ་མེད་པ་སྦྱར་བའི་མཆོད་ཡོན། སྦྲང་རྩི། འོ་མ། ག་པུར་རྣམས་སྦྱར་བའི་ཞབས་བསིལ། ནས་ཀྱི་བྱེ་བྲག་ཚང་མ། འབྲས། གསེར། དངུལ། མུ་མེན། མུ་ཏིག་དཀར་དམར། བྱུ་རུ། ཧོར་ཤེལ། སོག་སྤོས། གཡུ། པདྨ་རཱ་ག མརྒད། ཨིནྡྲ་ནཱི་ལ་སོགས་རིན་པོ་ཆེ་སྣ་ཚང་ལ་གྲུབ་པའི་མེ་ཏོག ཨ་ཀ་རུ་ནག་པོ། ཙན་དན་སྦྲུལ་གྱི་སྙིང་པོ། གོ་ཤིརྵ། རྒྱ་ཧོར་གྱི་སྤོས། སིཧླ། སྤོས་ཀྱི་རིགས་བྱེད་སྣ་ཚོགས་ལ་སྦྱར་བའི་བདུག་སྤོས། རྩི་བཅུད་ཀྱི་སྙིང་པོ་མར་དཀར་སེར། འབྲུ་མར། མེ་ཤེལ་སོགས་ཀྱིས་བརྒྱན་པའི་སྣང་གསལ། ག་བུར། ཛཱ་ཏི་སོགས་སྦྱར་བའི་དྲི་ཆབ། ཤེལ་ཀ་ར། རྒྱལ་མོ་ཀ་ར། བྱེ་མ་ཀ་ར། བུ་རམ་དཀར་སྨུག རྩམ་དཀར། ཤ་སྐམ། ཐུད་དཀར་སེར། ཞུན་ཐུད་སོགས་ལ་སྦྱར་བའི་ཞལ་ཟས། འདོད་ཡོན་ལྔ། མེ་ལོང༌། པི་ཝང་སོགས་རོལ་མོ། རྟེན་ཁེབས་སོགས་གོས་དར་བཟང་པོ་སྣ་ཚང་བའི་རེག་བྱ་སོགས། མཆོད་པའྀ་བྱེ་བྲག་རྣམས་མཆོད་གཤོམ་རེ་རེ་ལའང་སྣ་ཚང་ཡོད། ནུབ་ཀྱི་རེའུ་མིག་དང་པོའི་ནང་དུ། རྗེ་ཕག་མོ་གྲུ་པའི་གསེར་སྐུ་དྲན་པ་གསལ་བྱེད་ལ་སྒོམ་ཞྭ་རག་ཟངས་ཀྱི་ཁྲི་རྒྱབ་དང་བཅས་པ་གཅིག སྐྱོབ་པ་འཇིག་རྟེན་གསུམ་མགོན་གྱི་གསེར་སྐུ། རྗེ་ཉིད་ཀྱི་རིང་བསྲེལ་ལྔ་དུང་གཡས་འཁྱིལ་གཉིས་དང་བདུན་ཐུགས་ཁར་བཞུགས་པ་བྱིན་རླབས་ཤིན་ཏུ་ཆེ་བའི་སྒོམ་ཞྭ། ཟངས་གསེར་ལས་གྲུབ་པའི་ཁྲི་རྒྱབ་དང་བཅས་པ་གཅིག ཡི་དམ་འཁོར་ལོ་བདེ་མཆོག་གི་གསེར་སྐུ། ཐུགས་ཁར་མངའ་བདག་མར་པའི་ཚེམས་བཞུགས་པ། མར་པ་བུ་ཆེན་བཞི་དང་བཅས་པས་ཕྱག་ནས་བདུན་ཕྲག་འཐོར་བའི་བྱིན་རླབས་ཤིན་ཏུ་ཆེ་བ་གཅིག་རྣམས་ལ། གོས་དར་དྲི་མ་མེད་པའི་ན་བཟའ་སུམ་བརྩེགས། བར་མཚམས་རིན་པོ་ཆེའི་ཐུམ་བུས་བཀང་བ། དྲི་བཟང་གི་ལྡེ་གུས་བྱུགས་པ། བཞུགས་གདན་སུམ་བརྩེགས། སྐུ་སྙེས། ཟ་འོག་གི་བླ་བྲེ་དང་བཅས་པ་བཞུགས་པའི་མདུན། མཆོད་རྫས།

གུ་གུ་ཤའི་ཏིང༌། ལིའི་ཏིང༌། སུམ་གསེར་གྱི་ཏིང་རྣམས་སུ་མཆོད་པའི་བྱེ་བྲག ཁ་ཆེ་ལ་སོགས་པ་ནས་གོས་དར་བཟང་པོ་སྣ་ཚང་ལ་སོགས་པའི་རེག་བྱ་སོགས་ཚང་མ་གོང་ལྟར་ཡོད། རོལ་མོའི་བྱེ་བྲག ཧོལ་ཆལ་ཆ་གཅིག རེའུ་མིག་གཉིས་པ་ལ་སྐྱོབ་པ་འཇིག་རྟེན་གསུམ་མགོན་གྱི་གསེར་སྐུ་བྱིན་རླབས་ཅན་གཅིག སྔ་དུས་ཀྱི་རྟེན་སྐྱོབ་པ་འཇིག་རྟེན་གསུམ་མགོན་གྱི་ཐུགས་དམ་སྒོ་མང་གི་ལུགས་ཕུང་ཇོ་མོ་ཁམས་གསུམ་མའི་སྐུ་རྩེ་ཁྲུ་གང་པ། འདས་མ་འོངས་ད་ལྟ་གསུམ་ཁའི་རྟེན་བཞུགས་པ་གཅིག གསེར་ཟངས་ལས་གྲུབ་པ་རྗེ་ཉིད་ཀྱི་ཕྱག་ནས་བརྒྱ་རྩ་བཞུགས་པ་སྤྱན་རས་གཟིགས་སེམས་ཉིད་ངལ་བསོའི་སྐུ་ལི་དམར་ལས་གྲུབ་པ་གཅིག་རྣམས་ལ། གོས་དར་དྲི་མ་མེད་པའི་ན་བཟའ་སུམ་བརྩེགས། བར་མཚམས་རིན་པོ་ཆེའི་ཐུམ་བུས་བཀང་བ། བཞུགས་གདན་སུམ་བརྩེགས། སྐུ་སྙེས། ཟ་འོག་གི་བླ་བྲེ་དང་བཅས་པ། དྲི་བཟང་གི་ལྡེ་གུས་བྱུགས་ཏེ་བཞུགས་པའི་མདུན་དུ་མཆོད་རྫས། གུ་གུ་ཤའི་ཏིང༌། སུམ་གསེར་གྱི་ཏིང༌། ལིའི་ཏིང༌། བལ་ཏིང་རྣམས་ཀྱི་ནང་དུ་མཆོད་པའི་བྱེ་བྲག ཁ་ཆེ་ལ་སོགས་པ་ནས་གོང་ལྟར། གོས་དར་བཟང་པོ་སྣ་ཚང་ལ་སོགས་པའི་རེག་བྱ་སོགས་ཚང་བ་དང༌། རོལ་མོའི་བྱེ་བྲག རེའུ་མིག་གསུམ་པའི་ནང་དུ། བྱམས་པའི་སྐུ་ལི་དམར་རྒྱར་མཐོ་གང་པ། ཇོ་བོ་རྗེས་རྒྱ་གར་ནས་གདན་དྲངས་པའི་བྱིན་རླབས་ཅན་གཅིག མཉམ་མེད་ཨུ་རྒྱན་པདྨ་རྒྱལ་པོའི་གསེར་སྐུ། གཏེར་སྟོན་ཀུན་སྐྱོང་གླིང་པས་གཏེར་ནས་གདན་དྲངས་པའི་འཛམ་གླིང་སུམ་གཉིས་ཀྱི་དཔལ་བསྐྱེད་ནུས་པ་གཅིག ཞྭ་ནག་ཅོད་པན་འཛིན་པ་ཀརྨ་པ་ཆོས་གྲགས་རྒྱ་མཚོའི་གསེར་སྐུ་གཅིག ཞྭ་དམར་ཅོད་པན་འཛིན་པ་བཞི་པ་ཆོས་ཀྱི་གྲགས་པ་ཡེ་ཤེས་དཔལ་བཟང་པོའི་གསེར་སྐུ་གཅིག་རྣམས་ལ་གོས་དར་དྲི་མ་མེད་པའི་ན་བཟའ་སུམ་བརྩེགས། བར་མཚམས་རིན་པོ་ཆེའི་ཐུམ་བུས་བཀང་བ། བཞུགས་གདན་སུམ་བརྩེགས། སྐུ་སྙེས། ཟ་འོག་གི་བླ་བྲེ། དྲི་བཟང་གི་ལྡེ་གུས་བྱུགས་ཏེ་བཞུགས་པའི་མདུན་དུ།

སུམ་གསེར་གྱི་པད་སྡེར། ལིའི་ཏིང༌། བལ་ཏིང་རྣམས་སུ་མཆོད་པའི་བྱེ་བྲག་ཁ་ཆེ་སོགས་པ་ནས། གོས་དར་བཟང་པོ་ལ་སོགས་གོང་ལྟར་ཚང་བ། རོལ་མོའི་བྱེ་བྲག བྱང་གི་རེའུ་མིག་དང་པོའི་ནང་དུ། རྗེ་བཙུན་རྡོ་རྗེ་རྣལ་འབྱོར་མ་ཞལ་གཉིས་མའི་སྐུ་ལི་དམར་ལས་གྲུབ་པ། ཇོ་བོ་རྗེས་རྒྱ་གར་ནས་སྤྱན་དྲངས་ཁུ་སྟོན་ལ་ཐུབ་པ་ཟངས་ཆོས་ཅན་དང་མཉམ་དུ་གནང་བའི་རྟེན་སྐལ་ཡ་མཚན་མཆོག་ཏུ་ཆེ་བ་གཅིག མཆོད་རྟེན་རྩ་ཏོ་རྒྱ་གར་མ་གཅིག ཡང་ལི་དམར་ལས་གྲུབ་པའི་མཆོད་ལྷ་མཛེས་མའི་སྐུ་གཅིག་རྣམས་ལ། གོས་དར་དྲི་མ་མེད་པའི་ན་བཟའ་སུམ་བརྩེགས། བར་མཚམས་རིན་པོ་ཆེའི་ཐུམ་བུས་བཀང་བ། བཞུགས་གདན་སུམ་བརྩེགས། སྐུ་སྙེས། ཟ་འོག་གི་བླ་བྲེ་དྲི་བཟང་གི་ལྡེ་གུས་བྱུགས་ཏེ་བཞུགས་པའི་མདུན་དུ། མཆོད་རྫས། གུ་གུ་ཤའི་ཏིང༌། ལིའི་ཏིང༌། སུམ་གསེར་གྱི་ཀོང་བུ། དཀར་སྡེར་རྣམས་སུ་མཆོད་པའི་བྱེ་བྲག ཁ་ཆེ་ལ་སོགས་པ་ནས་གོང་ལྟར། གོས་དར་བཟང་པོ་ལ་སོགས་གོང་ལྟར་ཚང་བ་རོལ་མོའི་བྱེ་བྲག ཡང་རེ་མིག་གསུམ་པའི་ནང་དུ། ཕག་མོ་ཞལ་གཉིས་མའི་སྐུ་ལི་དམར་ལས་གྲུབ་པ། བྱིན་རླབས་ཤིན་ཏུ་ཆེ་བ་གཅིག རྡོ་རྗེ་སེམས་དཔའི་སྐུ་ལི་དམར་གཅིག སྤྱན་རས་གཟིགས་སེམས་ཉིད་ངལ་བསོའི་སྐུ་ལི་དམར་གཅིག་རྣམས་ལ། གོས་དར་དྲི་མ་མེད་པའི་ན་བཟའ་སུམ་བརྩེགས། བར་མཚམས་རིན་པོ་ཆེའི་ཐུམ་བུས་བཀང་བ། བཞུགས་གདན་སུམ་བརྩེགས། སྐུ་སྙེས། ཟ་འོག་གི་བླ་བྲེ་དྲི་བཟང་གི་ལྡེ་གུས་བྱུགས་ཏེ་བཞུགས་པའི་མདུན་དུ། མཆོད་རྫས། གུ་གུ་ཤའི་ཏིང༌། སུམ་གསེར་གྱི་ཏིང༌། ལིའི་ཏིང༌། དཀར་སྡེར་རྣམས་སུ་མཆོད་པའི་བྱེ་བྲག ཁ་ཆེ་ལ་སོགས་པ་ནས་གོས་དར་བཟང་པོ་ལ་སོགས་གོང་ལྟར་ཚང་བ་དང༌། རོལ་མོའི་བྱེ་བྲག་ཧོར་དྲིལ་ཕྱག་མཚན་དང་བཅས་པ་གཅིག་རྣམས་བཞུགས་པའི་རེ་མིག་བཅུ་པའི་སྟེང་དུ། ཟ་འོག་གི་བླ་བྲེས་བར་མཚམས་མེད་པར་ཕུབ་པའི་སྟེང་དུ་ཤིན་ཏུ་བཟང་བའི་སྤང་ལེབ་ཁོད་སྙོམས་ཤིང་ངོས་འཇམ་པ་བསྒྲིགས་པའི་དབུས་སུ།

བྲེ་ཆེན་གྱི་ནང་གི་མཐིལ་དང་ལོགས་ལ། དྲི་བཟང་གི་ལྡེ་གུས་བྱུགས་པའི་མཐིལ་དུ། བཀྲ་ཤིས་པའི་ཁ་བཏགས་ལ། གསེར་གྱི་འཁོར་ལོ་རྩིབས་སྟོང་པ། མཚན་ཉིད་དང་ལྡན་པ་བཏིང་བའི་ཕྱོགས་མཚམས་རིན་པོ་ཆེའི་གཟེར་གྱིས་བསྡམས་པའི་སྟེང་བྲེ་ནང་དུ། སྤྱན་སྔ་རྡོ་རྗེ་རིན་ཆེན་པའི་ཐུགས་དམ། གན་ཤོག་ལ་འཛམ་བུ་ཆུ་བོའི་གསེར་གྱིས་བྲིས་པའི་མདོ་འཛམ་གླིང་རྒྱན་སྐུ་ཚད་ཤིན་ཏུ་ཆེ་བ། ན་བཟའ་སྐུ་རགས་དང་བཅས་པ་གཉིས་ཀྱང་རྗེ་འདི་ཉིད་ཀྱིས་ནང་བཞུགས་རང་ལ་དམིགས་ནས། གན་ཤོག་ལ་རིན་པོ་ཆེས་འབུར་དུ་བཞེངས་པའི་སྔགས་འབུམ་ཆེན་མོ། ན་བཟའ་ཟ་འོག་དང་བཟང་སྒྲིགས་སོགས་སུམ་བརྩེགས་སྒྲོན་པ། གླེགས་ཤིང་སྐུ་རགས་དང་བཅས་པ་གཅིག་རྣམས་བཞུགས་པའི་མདུན་དུ། མཆོད་རྫས་ཀྱི་བྱེ་བྲག་རྗེ་འདི་ཉིད་ཀྱིས་རྒྱུན་ལྡན་གྱི་གསོལ་སྤྱད། གན་དཀར་འབྲུག་མ་ཆག་མེད་སུམ་གསེར་གྱི་སྟེགས་དང་བཅས་པ། སྨྱུག་བསེའི་གསོལ་ཞལ་གསེར་གཤོག་མ། གུ་གུ་ཤའི་གསོལ་སྡེར་ཤིན་ཏུ་ཆེ་བ། དངུལ་གྱི་པད་སྡེར། མ་ན་ཧོའི་ཕུད་སྡེར། སྨུག་ཐགས་ཀྱི་དཀར་གཟུགས་ཏ་ཧུན་གསེར་ཁ་མ་ཡ་མཚན་ཤིན་ཏུ་ཆེ་བ། ཉ་ཕྱིས་ཀྱི་གསོལ་ཞལ་བྲེ་ཚད་ལས་མི་ཆུང་བ་གཉིས། མུ་ཏིག་དམར་པོའི་ཐོད་གཟུགས་སྟེགས་དང་བཅས་པ། དེ་རྣམས་ཀྱི་ནང་དུ་མཆོད་པའི་བྱེ་བྲག་ལ། ཁ་ཆེ་ག་པུར་སོགས་མར་དྲི་མ་མེད་པར་སྦྱར་བའི་མཆོད་ཡོན། སྦྲང་རྩི་ག་བུར་རྣམས་སྦྱར་བའི་ཞབས་བསིལ། ནས་ཀྱི་རིགས་ཚང་མ། འབྲས། གསེར། དངུལ། མུ་མེན། མུ་ཏིག་དཀར་དམར། བྱུ་རུ། ཧོར་ཤེལ། སོག་སྤོས། གཡུ། པདྨ་རཱ་ག མརྒད། ཨིནྡྲ་ནཱི་ལ་སོགས་རིན་པོ་ཆེ་སྣ་ཚང་ལ་གྲུབ་པའི་མེ་ཏོག ཨ་ཀ་རུ་ནག་པོ། ཙན་དན་སྦྲུལ་སྙིང༌། གོ་ཤིརྵ། རྒྱ་ཧོར་གྱི་སྤོས། སིཧླ་སོགས་སྤོས་ཀྱི་རིགས་བྱེད་སྣ་ཚོགས་ཀྱི་བདུག་སྤོས། རྩི་བཅུད་ཀྱི་སྙིང་པོ་མར་དཀར་སེར། འབྲུ་མར། མེ་ཤེལ་སོགས་ཀྱིས་བརྒྱན་པའི་སྣང་གསལ། ག་བུར་ཛཱ་ཏི་སོགས་སྦྱར་བའི་དྲི་ཆབ།

ཤེལ་ཀ་ར། རྒྱ་ཀ་ར། བྱེ་མ་ཀ་ར། བུ་རམ་དཀར་སྨུག རྩམ་དཀར། ཤ་སྐམ། ཐུད་དཀར་སེར། ཞུན་ཐུད་སོགས་འོ་མར་སྦྱར་བའི་ཞལ་ཟས། མེ་ལོང་པི་ཝང་གླིང་བུ་སོགས་རོལ་མོ། རྟེན་ཁེབས་སོགས་གོས་དར་བཟང་པོ་སྣ་ཚང་བའི་རེག་བྱ་སོགས། མཆོད་པའི་བྱེ་བྲག་རྣམས་ཚང་བ་བཀོད་པ། སུམ་གསེར་གྱི་མཎྜལ་ལ་གཡུའི་ཚོམ་བུ་བཀོད་པ་དང་བཅས་པའི་སྟེང་དུ། ཟ་འོག་གི་བླ་བྲེ་ཕུབ་པ། དེའི་སྟེང་དུ་སྤང་ལེབ་བསྒྲིགས་པའི་སྟེང་གསུང་རབ་ཕྱག་དཔེ་བཞུགས་པ་ལ། རྒྱ་དཔེ་ཟ་མ་ཏོག དུམ་བུ་བདུན་པ་ཆ་ལག་ཚང་བ། དུམ་བུ་རེ་ལ་གན་ཤོག་སྲིན་བལ་གྱི་སྟེང་དུ་གོས་ལྗང་ཁུ་གསེར་མ་བརྩེགས་པའི་སྦྱར་སྤང༌། ཁོད་སྙོམས་པར་བསྡམས་པ། ཕྱི་ལ་གསེར་གྱི་རི་མོ་བྱེ་བྲག་དཔག་མེད་བྲིས་པ། འཇམ་བྱུས་ཁྲ་བོའི་སྐུ་རགས་ན་བཟའ་དཀྲིས་བྱས་པ་སྣེ་ལ་བ་སོའི་ཆ་རུ། ཞེང་ལ་སོར་དོ། དཀྱུས་སོར་ལྔ་ཡོད་པ། པད་འདབ་ཀྱི་རི་མོ་འབུར་དུ་ཡོད་པ། དེའི་ཕྱི་གྱིང་ཁྲས་ཚོས་གཉིས་ཀྱི་རྟེན་ཁེབས་དར་གནམ་ཁའི་རྒྱབ་དར་ཡོད་པ། གོས་གཡུ་ཁའི་སྡོམ་དར་ན་བཟའ་དཀྲིས་ཀྱི་སྣ་རྫངས། བ་སོའི་ཆ་རུ་གོང་དང་མཐུན་པའི་པོ་ཏི་གཅིག ཀ་ལཱ་པའི་མདོ་ལེའུ་བཞི་པ། གན་ཤོག་ལ་གསེར་གྱི་འབུར་དུ་བཞེངས་པའི་གླེགས་ཤིང་ལ་འཛམ་བུའི་ཆུ་གསེར་གྱི་ལྡེ་གུས་བྱུགས་པ། ན་བཟའ་གན་དར་སྔོན་པོ། དེའི་ཕྱི་རྒྱ་རས་དཀར་པོ་དྲི་མ་མེད་པའི་ན་བཟའ་གཉིས་བརྩེགས་ཡོད་པ། ཡང་སྨན་ལྷའི་མདོ་རྒྱ་ནག་ཏུ་བཞེངས་པ་དབུ་ལྷ་དང་རྒྱ་ཡིག་སོགས་ཡོད་པ་གཅིག་ལ། ན་བཟའ་དར་ལྗང་ཁུ་བྱས་པ་གཅིག རྒྱུད་སྐོར་ལ་བདེ་མཆོག་གི་རྒྱུད་གཉིས་གན་ཤོག་ལ་སེར་འཇམ་དུ་བྲིས་པའི་ལྟོ་དཀར་གྱི་དབུ་ལྷ་ལ་བདེ་མཆོག་དང་རྡོར་སེམས་ཀྱི་སྐུ་འབུར་དུ་ཡོད་པ། ཡང་དགྱེས་པ་རྡོ་རྗེ་རྩ་རྒྱུད་ལེའུ་བཅུ་གཅིག་པ་གན་ཤོག་ལ་བྲིས་པའི་ལྟོ་དཀར་གྱི་དབུ་ལྷ་དགྱེས་རྡོར་དང་རྡོར་སེམས་འབུར་དོད་ཡོད་པ། ཡང་དུས་འཁོར་བསྡུས་རྒྱུད་དབུ་ལྷ་སོགས་གོང་དང་མཐུན་པ།

རྡོ་རྗེ་མཁའ་འགྲོའི་རྒྱུད་དབུ་ལྷ་དང་བཅས་པ་གོང་དང་མཐུན་པ། ཆོས་ཚན་རེ་ལ་ཞལ་ཁེབས་གོས་དར་བཟང་པོའི་གཉིས་བརྩེགས་རེ། ན་བཟའ་གན་དར་དམར་པོས་བྱས་པ་ཡོད། དུས་འཁོར་གྱི་རྒྱུད་འགྲེལ་དྲི་མ་མེད་པའི་འོད། ན་བཟའ་དར་དམར་པོ། དེའི་ཕྱི་ལ་རྟེན་ཁེབས་དང་གཉིས་བརྩེགས། གླེགས་ཤིང་གླེགས་ཐག་དང་བཅས་པའི་པོ་ཏི་ཆེ་བ་གཅིག ཡང་ཐུགས་དམ་ཕྱག་དཔེའི་ཁྲོད་ནས་པོད་ཁམ་ཆེ་བ་གཅིག་གི་ནང་དུ། ཐོག་མར་བཀའ་བརྒྱུད་གསང་མཚན། གར་གྱི་ཉམས་དགུ། ལྷའི་བཀྲ་ཤིས། རྗེ་གསུམ་ལྡན་མ། སྐྱོབ་པས་གསུངས་པའི་མགུར་ཆེན་བརྒྱད། རྗེ་ཉིད་རང་གིས་མཛད་པའི་བཀའ་བརྒྱུད་སྤྱི་བསྟོད། ཕྱག་ཆེན་གསོལ་འདེབས། རྗེ་དབང་ལ་བསྟོད་པའི་སྐུ་བཞི་མ། རྗེ་འདི་ཉིད་ལ་མང་ཐོས་དཀོན་མཆོག་རཏྣས་བསྟོད་པ་འགྲོ་བླ། མ་ཎི་བཀྲ་ཤིས་མ། རྣམ་ཐར་དྲི་མེད་མ། བསྟན་པ་ངོ་མཚར་མ། ཇོ་བོའི་གསོལ་འདེབས། ཉེར་བརྒྱད་པས་མཛད་པ། ཡི་གེ་དྲུག་མའི་བསྟོད་པ་མར་མེ་མཛད་ཡེ་ཤེས་ཀྱིས་མཛད་པ། ལྷོ་རིན་པོ་ཆེའི་གསུང་མགུར། རྗེ་སྒམ་པོ་པའི་སྤོང་དྲུག རྗེ་བཙུན་གྱི་གསུང་མགུར། ཕུན་ཚོགས་བཅོ་བརྒྱད་མ། བཀའ་བརྒྱུད་སྤྱིའི་བཀྲ་ཤིས། སྐྱོབ་པས་མཛད་པའི་རྒྱུད་སྡེ་བཞིའི་ཚུལ་བསྟན་པ། གསེར་ཁང་མ། རྗེ་དྭགས་པོ་ལ་བསྟོད་པ་ཤེས་བྱ་མ། ཕག་གྲུའི་བསྟོད་པ་དུས་གསུམ་བདག་ཉིད་མ། སྐྱོབ་པ་ལ་གླིང་རས་ཀྱིས་བསྟོད་པ་ཉི་ཤུ་པ། རྣམ་ཐར་ཕྱོགས་བཅུ་མ། རྣམ་ཐར་ཟ་མ་ཏོག རྣམ་ཐར་མཐོང་བ་དོན་ཡོད་དང་གསུམ་སྤྱན་སྔ་འབྲི་གུང་གླིང་པས་མཛད་པ་རྣམས་དང༌། བདེ་མཆོག་བསྟོད་པ་དཔའ་བོ་དབང་ཕྱུག ཕྱོགས་སྐྱོང་བཅུའི་བསྟོད་པ། བདེ་མཆོག་གི་ཤིས་བརྗོད། རྡོ་རྗེ་ཕག་མོའི་བསྟོད་པ། རྣལ་འབྱོར་པ་གཉིས་སུ་མེད་པས་རྡོ་རྗེ་ཕག་མོ་ལ་བསྟོད་པ། ཕག་མོ་ཞལ་གཉིས་མའི་བསྟོད་པ། ཕག་མོའི་ཤིས་བརྗོད། གྲུབ་ཆེན་བརྒྱད་ཀྱི་བསྟོད་པ། གྲུབ་ཆེན་བརྒྱད་ཀྱི་ཤིས་བརྗོད། འཇམ་དཔལ་མཚན་བརྗོད། ཐུབ་པའི་བསྟོད་པ་མཛད་པ་བཅུ་གཉིས།

རྣམ་འཇོམས། ཚེ་དཔག་མེད། གཙུག་གཏོར། འདའ་ཀ་ཡེ་ཤེས། ཤེར་སྙིང༌། བགྲེས་ཞུས། བསྐལ་བཟང་རྒྱན་ཕྲེང༌། ཐུགས་རྗེ་ཆེན་པོའི་བསྟོད་པ་ཡིད་འཕྲོག་སྡིག་འཇོམས་ཙནྡྲ་གོ་མིས་མཛད་པ། སེང་ལྡིང་ནགས་ཀྱི་སྒྲོལ་མའི་བསྟོད་པ་སློབ་དཔོན་མ་ཏི་ཙི་ཊས་མཛད་པ། འཇིགས་པ་བརྒྱད་སྐྱོབ་ཀྱི་བསྟོད་པ་སློབ་དཔོན་ཀླུ་སྒྲུབ་ཀྱིས་མཛད་པ། འཇིགས་པ་བརྒྱད་ལས་སྒྲོལ་བའི་བསྟོད་པ། སྒྲོལ་མའི་བསྟོད་པ་དོན་ཐམས་ཅད་གྲུབ་པ་ཞེས་བྱ་བ་མ་ཏི་ཙི་ཊས་མཛད་པ། སྒྲོལ་མ་ཉི་ཤུ་རྩ་གཅིག་གིས་བསྟོད་པ་སཱུརྻ་གུཔྟས་མཛད་པ། སྒྲོལ་མའི་མཚན་བརྒྱ་རྩ་བརྒྱད་པ་འཕགས་པ་སྤྱན་རས་གཟིགས་ཀྱིས་མཛད་པ། འཕགས་མ་དཔལ་ཆེན་མོའི་བསྟོད་པ། ཡང་སྒྲོལ་མའི་མཚན་བརྒྱ་རྩ་བརྒྱད་པ་ཐུགས་རྗེ་ཆེན་པོས་མཛད་པ། ཡང་དཔལ་འཇིག་རྟེན་དབང་ཕྱུག་གིས་གསུངས་པའི་སྒྲོལ་མའི་མཚན་བརྒྱ་རྩ་བརྒྱད་པ། དཱི་པཾ་ཀ་ར་དང་ལོ་ཙཱ་བ་དར་མ་གྲགས་ཀྱིས་བསྒྱུར་བ། སྒྲོལ་མའི་བསྟོད་པ་སློབ་དཔོན་ཀླུ་སྒྲུབ་ཀྱིས་མཛད་པ། སྒྲོལ་མའི་བསྟོད་པ་མར་པ་ཆོས་ཀྱི་བློ་གྲོས་ཀྱིས་བསྒྱུར་བ། མེ་ཏོག་ཕྲེང་བ་འཛིན་པ་སློབ་དཔོན་ཐམས་ཅད་མཁྱེན་པ་བཤེས་གཉེན་གྱིས་མཛད་པ། སྒྲོལ་མ་ལ་སྨྲེ་སྔགས་ཀྱི་བསྟོད་པ་ཐམས་ཅད་མཁྱེན་པ་ཁ་ཆེ་བཤེས་གཉེན་གྱིས་མཛད་པ། སྒྲོལ་མ་ལ་བསྟོད་པ་སློབ་དཔོན་ཙནྡྲ་གོ་མིས་མཛད་པ་ཙནྡྲ་གོ་མི་ཆུས་ཁྱེར་བའི་དུས་སྒྲོལ་མ་ལ་བསྟོད་པ། སྒྲོལ་མ་ལ་ཀ་མ་ལ་ཤཱི་ལས་བསྟོད་པ། སྒྲོལ་མ་ལ་བསྟོད་པ་དཔལ་མར་མེ་མཛད་བཟང་པོས་མཛད་པ། འཇིགས་པ་བརྒྱད་ལས་སྐྱོབ་པའི་བསྟོད་པ་བཙུན་པ་ཟླ་བའི་ཞལ་གྱིས་མཛད་པ། ཡང་ལྷ་མོ་སྒྲོལ་མའི་བསྟོད་པ་ཙནྡྲ་གོ་མིས་མཛད་པ། སྒྲོལ་མའི་བསྟོད་པ་ལོ་ཙཱ་བ་གཞོན་ནུ་འབུམ་གྱིས་མཛད་པ། སྒྲོལ་མ་མཆེད་བདུན་ལ་བསྟོད་པ་སྐྱོབ་པ་འཇིག་རྟེན་གསུམ་མགོན་གྱིས་མཛད་པ། སྒྲོལ་མའི་བསྟོད་པ་དགེ་བཤེས་རྭ་སྒྲེང་པས་མཛད་པ། འཇམ་དཔལ་སྨོན་ལམ་དགེ་སློང་ཉི་མ་བཟང་པོས་བསྒྱུར་བ།

ཡང་འཇམ་དཔལ་སྨོན་ལམ་ཀླུ་སྒྲུབ་ཀྱིས་མཛད་པ། སྤྱོད་འཇུག་སྨོན་ལམ་ཞི་བ་ལྷས་མཛད་པ། བྱང་ཆུབ་འབྱུང་བའི་སྨོན་ལམ་ཀླུ་སྒྲུབ་ཀྱིས་མཛད་པ། བཙུན་པ་ཟླ་བའི་སྨོན་ལམ། རིགས་ཀྱི་སྨོན་ལམ་མར་མེ་མཛད་ཡེ་ཤེས་ཀྱིས་མཛད་པ། དམ་པའི་ཆོས་སྤྱོད་ལ་འཇུག་པའི་ཡན་ལག་བདུན་པ་བཙུན་པ་རྟ་དབྱངས་ཀྱིས་མཛད་པ། སྒྲོལ་མ་འཇིགས་པ་བརྒྱད་སྐྱོབ་ཀྱི་བསྟོད་པ་བཅོམ་ལྡན་འདས་ཀྱིས་གསུངས་པ། སྒྲོལ་མ་ཉི་ཤུ་རྩ་གཅིག་གི་བསྟོད་པ་རྣམ་པར་སྣང་མཛད་ཀྱིས་མཛད་པ། འཇིགས་པ་བརྒྱད་སྐྱོབ་ཀྱི་གཟུངས་བཅོམ་ལྡན་འདས་ཀྱིས་གསུངས་པ། སྒྲོལ་མའི་བསྟོད་པ་ཚིགས་སུ་བཅད་པ་བརྒྱད་པ་མར་མེ་མཛད་ཡེ་ཤེས་དང་རྒྱ་བརྩོན་སེང་གིས་བསྒྱུར་བ། སྒྲོལ་མ་འཇིགས་པ་བརྒྱད་སྐྱོབ་ཀྱི་བསྟོད་པ། སྒྲོལ་མའི་མཚན་བརྒྱད་ཅུ་རྩ་གཉིས་པ། ཡང་སྒྲོལ་མའི་བསྟོད་པ་གཅིག མེ་ཏོག་ཕྲེང་བ་ཞེས་པའི་བསྟོད་པ་ཙནྡྲ་གོ་མིས་མཛད་པ། མུ་ཏིག་ཕྲེང་བ་ཞེས་བྱ་བ་ལོ་ཙཱ་བ་ཚུལ་ཁྲིམས་རྒྱལ་བས་བསྟོད་པ། དམ་ཚིག་སྒྲོལ་མའི་བསྟོད་པ་དཔལ་མི་བསྐྱོད་རྡོ་རྗེས་མཛད་པ། ལྷ་མོ་སྒྲོལ་མ་ལ་དཔལ་ཕག་མོ་གྲུ་པས་བསྟོད་པ། སངས་རྒྱས་རྗེས་སུ་དྲན་པ། ཆོས་རྗེས་སུ་དྲན་པ། དགེ་འདུན་རྗེས་སུ་དྲན་པ། བྱམས་པའི་སྨོན་ལམ། བཟང་སྤྱོད་སྨོན་ལམ། བཀྲ་ཤིས་ཀྱི་ཚིགས་སུ་བཅད་པ་རྣམས་བཞུགས་པ་ལ། ན་བཟའ་ལྷ་དར་སྤར་མ་གླེགས་ཤིང་གླེགས་ཐག་དང་བཅས་པ་ཡོད་པ། དོ་ཧ་སྐོར་པོ་ཏི་གཅིག་གི་གླེགས་ཤིང་ཨ་ཀ་རུ་ལས་བྱས་པ་གླེགས་ཐག ན་བཟའ་གན་དར་ལྗང་ཁུ་ཡོད་པ་གཅིག བཀའ་བརྒྱུད་གསེར་ཕྲེང་ན་བཟའ་གླེགས་ཤིང་གླེགས་ཐག་ཆ་ལག་ཚང་བ། རྗེ་བཙུན་མི་ལའི་བཀའ་འབུམ་ཡོངས་སུ་རྫོགས་པ་ལ། གན་དར་ལྗང་ཁུའི་ན་བཟའ་གླེགས་ཤིང་གླེགས་ཐག་དང་བཅས་པ་བྲེའི་སྟེང་པདྨའི་ནང་དུ་དྭགས་པོ་རིན་པོ་ཆེའི་བཀའ་འབུམ་ཐར་པ་རིན་པོ་ཆེའི་རྒྱན་གླེགས་ཤིང་གླེགས་ཐག་ན་བཟའ་དང་བཅས་པ་ཆ་ལག་ཚང་བ། རྗེ་ཕག་གྲུའི་བཀའ་འབུམ་མཐིང་ཤོག་ལ་རིན་པོ་ཆེས་འབུར་དུ་བཀོད་པ་པོ་ཏི་གཉིས་ལ་ཡོངས་སུ་རྫོགས་པ།

ན་བཟའ་དར་དཀར་གླེགས་ཤིང་གླེགས་ཐག་དར་སེར་དང་བཅས་པ། སྐྱོབ་པས་མཛད་པའི་ཙིན་ཏ་མ་ཎི། དེའི་སྟེང་བུམ་པའི་ནང་དུ། སྐྱོབ་པ་རིན་པོ་ཆེའི་བཀའ་འབུམ་པོ་ཏི་ལྔ་ལ་ཆ་ལག་ཡོངས་སུ་ཚང་བ་གླེགས་ཤིང་དང་བཅས་པ་ལ་དར་ལྗང་ཁུའི་ན་བཟའ། ཇུས་སྨུག་ཁྲའི་སྐུ་རགས་ཡོད་པ། ཐེག་ཆེན་བསྟན་པའི་སྙིང་པོའི་པོ་ཏི་ན་བཟའ་དཀར་པོ། གླེགས་ཤིང་གླེགས་ཐག་ཇུས་ཁྲ་བོ་ཕྱི་ཐུམ་དཀར་སྔོན་གཉིས་དང་བཅས་པ། དམ་ཆོས་དགོངས་པ་གཅིག་པ་པོ་ཏི་གཅིག་ལ་ཡོངས་སུ་རྫོགས་པ་ན་བཟའ་གན་དར་ལྗང་ཁུ་གླེགས་ཤིང་གླེགས་ཐག་དང་བཅས་པ། ཕྱི་ཐུམ་དཀར་པོ་ཡོད་པ། ཡང་སྐྱོབ་པ་རིན་པོ་ཆེའི་ཟབ་ཆོས་སྐོར། ཞྭ་ཆོས། བླ་མ་བརྒྱུད་པའི་རིམ་པ། ཞལ་གདམས་ཀྱི་དཀར་ཆག སྤྱན་སྔ་འབྲི་གུང་གླིང་པས་བསྒྲིགས་པའི་རི་ཆོས། བརྒྱུད་རིམ། ཆོས་བྱུང་ཚུལ། ཟབ་ཆོས། ཚེ་སྒྲུབ། བསྲུང་བཟློག་དང་བཅས་པ། མོས་གུས་གསང་བ་འདུས་པའི་དབང་ཁྲིད་ཞལ་གདམས་དང་བཅས་པ། ཕྱི་སྡཽམ་གསུམ་གནད་གཅིག ནང་སྡོམ་གསུམ་གནད་གཅིག ཡང་གསང་སྡོམ་གསུམ་གནད་གཅིག དེ་ཁོ་ན་ཉིད་སྡོམ་གསུམ་གནད་གཅིག ཞུས་ལན་ཆོས་ཀྱི་སྒོ་བརྒྱ་པ། ཆོས་ཀྱི་འཁོར་ལོ་ལེགས་པར་བསྐོར་བ་རྣམ་པ་གསུམ་གྱི་བསྡུས་དོན། ཐེག་པ་ཆེན་པོ་འོང་གེ་མ། ཐུབ་པ་བསོད་སྙོམས་པའི་འགྲེལ་ཆུང་དང་བཅས་པ། བསྲེ་བ་སྐོར་གསུམ་གྱི་དོན་ཁྲིད། འབྲི་གུང་པའི་བཀའ་སྲོལ་བསྲེ་བའི་ཁྲིད་ཡིག་དོན་བསྡུ། ཀུན་གཞི་ཚོགས་འཁོར་མ། རྟེན་འབྲེལ་རི་ཆོས། ཟབ་ཆོས་ཐོར་བུ་བ། གཏུམ་མོ་གསུམ་ཁྲིད། ལམ་ཚོགས་པ་གསུམ་ལྡན། ཕྱག་ཆེན་ཨ་གཅིག་པད་དཀར་གྱི་མན་ངག འདོད་ཆགས་དབང་དང་བསྲེ་བ། ཞེ་སྡང་འཕོ་བ་དང་བསྲེ་བ། བསྲེ་བའི་ཞལ་གདམས་ནོར་བུའི་ཕྲེང་བ། རི་ཆོས་གསེར་ཁུག་མ། རི་ཆོས་བདུད་རྩི་བུམ་པ། བཅུ་ཆོས། སུམ་ཆོས། སུམ་ཆོས་འཁོར་ལོ་མ། ཞི་བྱེད་རྨང་ལམ་མ། འཁོར་ལོ་ལྔའི་གདམས་པ། སྔགས་བཙན་ཐབས་སུ་ངོ་སྤྲོད་པ། ཡན་ལག་གི་རླུང་ལྔའི་ཁྲིད། དཔལ་ཆེན་ཞུས་ལན།

ཉམས་བཞི་བཅོས་ཐབས། དུས་དྲུག་གཏུམ་མོ། གཏུམ་མོ་ཕྱི་ནང་གསང་གསུམ། གཏུམ་མོ་ན་ཚ་བོགས་འདོན། ཕ་རྒྱུད་ཡང་སྙིང༌། མ་རྒྱུད་ཡང་སྙིང༌། འཕོ་བ་འཇའ་ཚོན་མ། བསྲེ་བ་ཆོས་ཐུན་མ། དྲོད་བཙན་ཐབས་སུ་དབབ་པ། སྣང་བ་རང་སེམས་བཀའ་རྒྱ་མ། གྲིབ་སེལ་སྣེལ་གཙང་མ། ནད་གདོན་གྱི་ཞལ་གདམས། བདེ་གཤེགས་ཀྱིས་མཛད་པ་ཡན་ལག་བདུན་པ་རི་ཆོས། གསོལ་འདེབས་ཡིད་བཞིན་ནོར་བུ། མན་ངག་གི་བསྟན་ཆོས་དྲི་མེད། དབོན་རིན་པོ་ཆེའི་བརྗེད་ཐོ། དབོན་གྱི་ཚོགས་ཆོས། གཏམ་རྒྱུད། འཁོར་ལོ་ལྔའི་ཁྲིད་རྣམས་བཞུགས་པའི་པོ་ཏི་གཅིག་ལ་གླེགས་ཤིང་གླེགས་ཐག་ན་བཟའ་དང་བཅས་པ་བཞུགས། ཡང་སྐྱོབ་པའི་རྣམ་ཐར་རྡོ་རྗེ་རིན་པོ་ཆེ་འབར་བ། ཕྱག་ཆེན་ལྔ་ལྡན་གྱི་གཞུང་ཁྲིད། རྗེ་འདི་ཉིད་རང་གིས་མཛད་པའི་ལྔ་ལྡན་ནོར་བུའི་ཕྲེང་བའི་གསལ་བྱེད། ཡང་རྗེ་འདི་ཉིད་ཀྱིས་མཛད་པའི་ཆོས་དྲུག རྗེ་ཉིད་ཀྱིས་མཛད་པའི་རྣལ་འབྱོར་བཞི་རིམ་ཚིགས་བཅད་མ། རྒྱལ་བ་འབྲི་གུང་པའི་གསུང་སྒྲོས་དང་ཆོས་སྤྱོད་རབ་གསལ། འཁོར་ལོ་བདེ་མཆོག་ལུ་ཧི་པའི་དཀྱིལ་ཆོག ཡང་རྗེ་འདི་ཉིད་ཀྱིས་མཛད་པའི་ཇོ་མོ་ལྷན་ཅིག་སྐྱེས་མ་ཞལ་གཉིས་མའི་མངོན་དཀྱིལ། ཡང་རྗེ་འདི་ཉིད་ཀྱིས་མཛད་པའི་ལྷན་ཅིག་སྐྱེས་སྦྱོར་གྱི་ཁྲིད་ཡིག ཡང་རྗེ་འདི་ཉིད་ཀྱིས་མཛད་པའི་མོས་གུས་གསང་བ་འདུས་པ་དབང་ཁྲིད་ཞལ་གདམས་ཀྱིས་བརྒྱན་པ། ཡང་རྗེ་ཉིད་ཀྱིས་མཛད་པ་འཁོར་ལོ་སྡོམ་པ་དང་ནག་པོ་ཆེན་པོ་སྒྲུབ་པའི་ལས་རིམ་གསལ་བར་བྱེད་པའི་སྒྲོན་མེ། སྐྱོབ་པ་རིན་པོ་ཆེས་མཛད་པ་ནག་པོ་ཆེན་པོའི་ལོ་རྒྱུས། ཡང་རྗེ་འདི་ཉིད་ཀྱིས་མཛད་པ་ཨ་ཕྱིའི་སྒྲུབ་ཐབས་ནོར་བུ་བསམ་འཕེལ་རྣམས་པོ་ཏི་གཅིག་ལ་དར་སེར་པོའི་ན་བཟའ་ཡོད་པ། ཡང་རྗེ་འདི་ཉིད་ཀྱིས་ཐུགས་རྩོམ་གནང་བ་ཕལ་ཆེའི་ཟིན་བྲིས་ཕྱག་བྲིས་གནང་བ་ལ་ལྔ་ལྡན་ནོར་བུའི་ཕྲེང་བ། ཕྱག་ཆེན་ལྷན་ཅིག་སྐྱེས་སྦྱོར། མོས་གུས་གསང་བ་འདུས་པའི་ཁྲིད་ཡིག

གུ་རུ་མཚོ་སྐྱེས་རྡོ་རྗེའི་དབང་ཆོག འཁོར་ལོ་བདེ་མཆོག་དང་དཔལ་ནག་པོ་ཆེན་པོའི་སྒྲུབ་ཐབས་ལས་རིམ་རྣམས་ལ་ན་བཟའ་བཟང་པོས་བསྒྲིལ་བ། ཡང་སྤྱན་སྔ་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱི་རྣམ་ཐར་བསྡུས་པ་བཀའ་བརྒྱུད་གསེར་ཕྲེང་རྣམས་ལ་ན་བཟའ་ཁ་བཏགས་ཀྱི་བྱས་པ་བཞུགས་ཤིང༌། གསུང་རབ་རིམ་པར་བཞུགས་པ་འདི་རྣམས་ཀྱི་ན་བཟའ་དང་སྐུ་རགས་ཐམས་ཅད་དྲི་བཟང་གི་ལྡེ་གུས་བྱུགས། བར་མཚམས་ཐམས་ཅད་རིན་པོ་ཆེ་སྣ་ཚོགས་དང༌། སྨན་བཟང་དྲུག་གི་ཐུམ་པོས་ལེགས་པར་གཏམས་པར་བྱས་སོ། །ཡང་བུམ་པའི་ནང་གི་ཕྱོགས་བཞི་ལ། ལ་ཕྱི་ཆུ་དབར་གྱི་རྟེན་གཙོ། རྗེ་འཇིག་རྟེན་གསུམ་གྱི་མགོན་པོའི་སྐུ་དངུལ་གར་ལུགས་ལས་གྲུབ་པ། ཐུགས་ཁར་དེ་བཞིན་གཤེགས་པའི་རིང་བསྲེལ་སྲན་མ་འབྲིང་པོའི་ཚད་ཁ་དོག་སྣ་ཚོགས་སུ་ཡོད་པ་གསུམ་བཞུགས་པ། འབྲི་གུང་མཐིལ་དང༌། རྟེན་འདི་ལ་ཕྱིར་བཞུགས་པའི་བར། འོད་ཟེར་ཁ་དོག་སྣ་ལྔས་རྒྱུན་དུ་འབྲེལ་བ། མཐིལ་གྱི་གླིང་ཉམས་ཆག་གི་རྗེས། ཞིག་གསོས་མཛད་དུས། དངུལ་སྐུས་གསུང་བྱོན། ཁོ་བོ་འབྲི་གུང་མཐིལ་གྱི་རྟེན་གྱི་གཙོ་བོར་འགྲོ། ད་ལྟར་གྱི་བླ་མས་ཐོག་དྲངས་བུ་སློབ་ཚོས་བསྟན་པ་སྐྱོངས་གསུང་བའི་མོད་འོད་ཟེར་མཐིལ་ཕྱོགས་ལ་བསྡུས་པའི་སྣ་ལ་སྐུ་འདི་ཡང་མཐིལ་དུ་ཕེབས། བཅུ་གཉིས་རིན་པོ་ཆེ་ནས་གདུང་རྒྱུད་ན་རིམ་གྱི་འབྲལ་བསྲུང་མཛད། རྗེས་སུ་གསེར་ཁང་དུ་བཞུགས་པ། རག་ཟངས་ཀྱི་ཁྲི་རྒྱབ་ན་བཟའ་བེར་ཐུལ་སུམ་བརྩེགས། སྒོམ་ཞྭ། བཞུགས་འབོལ། སྐུ་སྙེས་དང་བཅས་པ་གཅིག མཉམ་མེད་དྭགས་པོའི་གསེར་སྐུ་གསུང་བྱོན་མ་ན་བཟའ་བེར་ཐུལ་སུམ་བརྩེགས་སྒོམ་ཞྭ། བཞུགས་འབོལ་སྐུ་སྙེས་དང་བཅས་པ་སྒོམ་པ་དབོན་པོས། དཔལ་ལྡན་ས་སྐྱར་མཐུ་རྒྱབ་པའི་སྡིག་སྦྱོངས་སུ་བཞེངས་པའི་གཅུང་རིན་པོ་ཆེའི་སྐུ་དངུལ་གར་ལུགས་ལས་གྲུབ་པ། སྒོམ་ཞྭ་སྐུ་ཆོས། བེར་ཐུལ་སུམ་བརྩེགས། སྐུ་སྙེས་བཞུགས་གདན་ཁྲི་རྒྱབ་དང་བཅས་པ་གཅིག

སྤྱན་སྔ་འབྲི་གུང་གླིང་པའི་གསེར་སྐུ་ལ། དབུ་ཞྭ། ན་བཟའ། བཞུགས་གདན། ཁྲི་རྒྱབ་དང་བཅས་པ་བཞུགས། དེའི་སྟེང་གི་ཆོས་འཁོར་བཅུ་གསུམ་ནས། བུམ་པའི་སྨད་ཡན་གྱི་སྲོག་ཤིང་ལ་བཏགས་པའི་ཐུགས་དམ་ཐང་སྐུའི་བཞུགས་ཚུལ། རྗེ་རིན་པོ་ཆེ་འདི་ཉིད་རང་གི་ཐུགས་དམ། དར་ལྕགས་སྐྱ་ལས་གྲུབ་པ་དཀྱུས་ལ་མཐོ་བཅུ་གཉིས། ཞེང་ལ་མཐོ་བརྒྱད་རེ་ཡོད་པའི་ཨ་ཚོན་མཚོན་རྫོགས་ཀྱི་དར་ཐང་ལ། གཙོ་བོ་རྡོ་རྗེ་འཆང་ལ། ཏིལླི་ནས་བཟུང་རྒྱལ་དབང་ཀུན་དགའ་རིན་ཆེན་ཡན་གྱི་བླ་མ་བརྒྱུད་པ། དེའི་མཁན་བརྒྱུད་ཡོངས་སུ་རྫོགས་པ། གྲུབ་ཆེན་བརྒྱད། མགོན་པོ་ཚེ་དཔག་མེད། གུ་རུ་ཞི་དྲག་སོགས་བཞུགས་པའི་གོང་གཤམ། ཟུར་རྒྱན་རྣམས་གོས་ཏ་ཧུན་ལ་ལྡུམ་རྩེགས་རིས་ཡོད་པ། ཞལ་ཁེབས་དར་སྨན་ཙེ། སྒྲིལ་ཤིང་གི་དོད་ལ། གོས་བཟང་བསྒྲིགས་ཀྱི་བྱེལ་ཕྲུག་ཁ་གསུམ་ཡོད་པ་གཅིག བདེ་མཆོག་ལྷ་ལྔའི་དཀྱིལ་འཁོར་ཡོངས་རྫོགས། བདེ་དགྱེས་ཕྱག་མང་དུས་འཁོར། གསང་འདུས་རྣམས་ཀྱི་གཙོ་བོ་བྱས། དེ་རྣམས་ཀྱི་བླ་མ་བརྒྱུད་རིམ་དང༌། གོང་གཤམ་ཞལ་ཁེབས་བྱེལ་ཕྲུག་ཁ་དང་བཅས་པ་གོང་དང་མཐུན་པ་གཅིག གཏེར་མགོན་གཙོ་འཁོར་ཕྱག་བཞི་པ་གཙོ་འཁོར། བེང་ལྕམ་དྲལ་གཙོ་འཁོར། ཕྱག་དྲུག་པ་གཙོ་འཁོར་རྣམས་དང༌། དེའི་བླ་མ་བརྒྱུད་རིམ་དང་བཅས་པ་གོང་གཤམ་ཞལ་ཁེབས། བྱེལ་ཕྲུག་ཁ་དང་བཅས་པ་གོང་དང་མཐུན་པ། ཨ་ཕྱི་མཆེད་ལྔའི་དཀྱིལ་འཁོར། ཨ་ཕྱི་ཆིབས་བཞོན། རྣམ་སྲས། དམ་ཅན་སྡེ་བདུན་སོ་སོའི་འཁོར་དང་བཅས་པ་ལ་བླ་མ་བརྒྱུད་པའི་རིམ་པ་ཚང་བ། ཞལ་ཁེབས་གོང་གཤམ། བྱེལ་ཕྲུག་ཁ་སོགས་གོང་དང་མཐུན་པ། སྟོན་པའི་གསེར་ཐང་སངས་རྒྱས་སུམ་ཅུ་སོ་ལྔས་བསྐོར་བ། གོང་གཤམ་གོས་ཕུག་རོན་ཁའི་སྟེང་དུ། ཏ་ཧུན་གྱི་མེ་ཏོག་གིས་བཀོད་པ། དྲིལ་ཤིང་ཀྱང་གསེར་གྱི་ལྡེ་གུའི་སྐྱོ་འབུར་ཁྲིད་པ། ཞལ་ཁེབས་དར་སྨན་ཚེ། སོག་བྱུས་སུམ་འབྲེལ་དང༌། ཉིས་བརྩེགས་ཀྱི་སྟེང་དུ། དར་ཏ་ཧུན་གྱི་བྱེལ་ཕྲུག་ཁ་ཕྲོབ་དང་བཅས་པ་ཚང་བ་གཅིག

སྐྱོབ་པ་འཇིག་རྟེན་གསུམ་མགོན་གྱི་སྐུ་རྣམ་ཐར་ཕྱོགས་བཅུ་དུས་གསུམ་མ། རྗེ་དབང་གི་ཕྱག་ནས་གྲངས་མང་བ་བཞུགས་པ། གོང་གཤམ་གོས་དམར་སྨུག ཞལ་ཁེབས་གན་དར་ལྗང་ཁུས་བྱས་པ་གཅིག སྐྱོབ་པ་འཇིག་རྟེན་གསུམ་མགོན་གྱི་སྐུ་ཤམ་རྡོ་རྗེ་གསང་ལམ་མའི་སྟེང་དུ། ཞབས་རྗེས་བཀོད་པ་མ། རྗེ་དེ་ཉིད་ཀྱི་སྐུའི་ཕྱག་ནས་བརྒྱ་རྩ་བཞུགས་པ། གོང་གཤམ་གོས་ལྕགས་སྐྱ་བཟང་བས་བྱས་པ། ཞལ་ཁེབས་གན་དར་སུམ་རྩེགས་ཡོད་པ་གཅིག ཡང་ཇོ་བོ་རྗེ་འབྲོམ་སྟོན་པ་ཡབ་སྲས་ཀྱི་སྐུ་ལ། བཀའ་གདམས་གཙོ་བསྡུས་མ་རྒྱུད་པས་བསྐོར་བ། སྤྲུལ་སྐུ་བྱ་ཡུལ་བའི་ཕྱག་ནས་བརྒྱ་རྩ་བཞུགས་པ། གོས་ལྕགས་སྐྱ་བཟང་པོའི་གོང་གཤམ་ཞལ་ཁེབས་གཉིས་བརྩེགས་ཡོད་པ་གཅིག དཔལ་ཆེན་རྒ་ལོའི་ཐུགས་དམ། གྲུབ་ཆེན་བིརྺ་པའི་སྐུ་ལ་གྲུབ་ཐོབ་བརྒྱད་ཅུས་བསྐོར་བ། གོང་གཤམ་ཉ་བྱུས་གསེར་མ། ཞལ་ཁེབས་གཉིས་བརྩེགས་ཡོད་པ། རྩྭ་མི་སངས་རྒྱས་གྲགས་པ། དཔལ་ཆེན་རྒ་ལོ་ཡབ་སྲས་གཉིས་ཀྱི་ཕྱག་ནས་བརྒྱ་རྩ་བཞུགས་པ། མར་མེ་དང་མེ་ཏོག་རྒྱུན་དུ་འཛིན་པ། འབྱུང་པོ་མ་རུངས་པ་ཡོད་པའི་སར་ཞལ་ཕྱེ་བ་ཙམ་གྱིས་རྒྱང་རིང་དུ་སྐྲོད་ནུས་པའི་ཡ་མཚན་མཆོག་ཏུ་ཆེ་བ་གཅིག་རྣམས་རེ་རེ་ལའང་ན་བཟའ་གསར་པ། གན་དར་རྒྱུ་བཟང་བ་སྒྲོན། དྲི་བཟང་གིས་བྱུགས། རིན་པོ་ཆེ་སྣ་ཚོགས་དང་བཟང་དྲུག་གི་ཐུམ་བུས་གཏམས་ཏེ་བཞུགས། རིགས་ལྔ་སེར་འཇམ་ན་བཟའ་ལ་དྲི་བཟང་གི་ལྡེ་གུས་བྱུགས། རིན་པོ་ཆེ་སྣ་ཚོགས་དང་བཟང་དྲུག་གི་ཐུམ་བུས་བཀང་བ་གཅིག བྱང་ཆུབ་ལྗོན་ཤིང་ལས་གྲུབ་པའི་ཕ་དམ་པའི་སྒོམ་སྟེགས་བཟོ་སྤྲས་མ་ཉམས་པ་གཅིག་ལ། གན་དར་ཏ་ཧུན་གྱི་ན་བཟའ་དྲི་བཟང་གི་ལྡེ་གུས་བྱུགས་ཏེ། རིན་པོ་ཆེ་སྣ་ཚོགས་དང་བཟང་དྲུག་གིས་ཐུམ་བུས་བཀང་བ་གཅིག ཁ་དོག་ལྔའི་དར་ཡུག་གི་སྲོག་ཤིང་དང་སྦྲགས་ནས་དཀྲིས་པའི་སྟེང་དུ། རྗེ་འདི་ཉིད་ཀྱི་སྐུ་ཆམ་སྐྱེར་ཁ། ཆུ་དར་གྱིས་བསྒྲིལ་ཏེ་བཞུགས། ཆོས་འཁོར་སྟེང་གི་ཡས་པད་གདུགས་ཆར་ཁེབས་སྦྲགས་པའི་ནང་དུ།

སྐྱོབ་པ་འཇིག་རྟེན་གསུམ་མགོན་གྱི་དབུ་ཞྭ་རྒྱུན་དུ་བཞེས་པ། ཞྭ་ཕྲུག་དོ་མ་ལས་གྲུབ་པའི་སྒོམ་ཞྭ་དེའི་ནང་བཞུགས། ཡང་དེ་འཇིག་རྟེན་གསུམ་མགོན་གྱི་སྐུ། དངུལ་གར་བླུགས་ལས་གྲུབ་པ་གཅིག་ལ་ན་བཟའ་བེར་ཐུལ་བཅུ། བཞུགས་གདན། སྐུ་སྙེས་དང་བཅས་པ། ཙན་དན་དམར་པོ་ལ་འཁོར་ལོ་སྡོམ་པ་ལྷ་ལྔའི་ཙཀ་ལི། མངའ་བདག་མར་པའི་རིགས་ལྔ། ན་བཟའ་དར་དཔྱངས་དང་བཅས་པ། ཏི་སིའི་གངས་སྐྱེམས། འཁོར་ལོ་སྡོམ་པའི་ཀུནྡ། རྡོ་རྗེ་རྣལ་འབྱོར་མའི་ཀུནྡ། རྒྱ་ནག་རི་བོ་རྩེ་ལྔའི་འཇམ་དབྱངས་རིགས་ལྔའི་སྐུ་ཤའི་རྡོ། རྒྱ་ནག་གི་སིནྡྷུ་ར། ཡང་སིནྡྷུ་ར་དཀར་པོ། བྱིན་རླབས་རིལ་བུ། འཕགས་པ་ཝ་ཏི་གཉིས་ཀྱི་ས་སྣ་དང་རྩི་མཆོག ཡེར་པ་ན་ཇོ་བོ་ཡབ་སྲས་རྔོག་དང་ལོ་ཆེན་རིན་བཟང་དཔོན་སློབ་ཞལ་འཛོམ་པའི་དུས། སྟོང་གསུམ་འཇིག་རྟེན་གྱི་ཁམས་ཐམས་ཅད་ཡི་གེ་ཨ་དཀར་པོ་ཆེ་ཆུང་འབྲིང་གསུམ་གྱིས་ཁྱབ་པའི་དབུས་སུ། རྡོའི་མཆོད་རྟེན་རང་བྱོན་མཐེབ་གང་བ་ཙམ་བཞུགས་པ་ལ། བླ་མ་ཡི་དམ་སངས་རྒྱས་བྱང་སེམས་རྣམས་ཐིམ་རྗེས་སུ་ཡི་གེ་ཨ་རྣམས་ཀྱང་ཐིམ། ཡང་ཡར་འཕྲང་གི་ཡི་གེ་དྲུག་པ་ནས། མར་མེ་གཅིག་ལ་གཉིས་མཆེད་ཀྱི་རྣམ་པར། འོད་ཟེར་སྣ་ལྔ་ལས་གྲུབ་པ། བར་མཚམས་མེད་པར་བྱུང་བ་ཡང་ཐིམ་པས་མཆོད་རྟེན་འཛམ་བུ་གླིང་པ་ལ་མཆོག་དང་ཐུན་མོང་གི་དངོས་གྲུབ་སྟེར་ནུས་པ་དེ་དང༌། ཇ་ཤིང༌། མཆོད་རྫས། ན་བཟའ། བཞུགས་གདན་དང་བཅས་པ། ཡང་རྗེ་འདི་ཉིད་ཀྱི་དབུ་ཞྭ་གོས་ཆེན་གསེར་མ་ལས་གྲུབ་པའི་སྒོམ་ཞྭ། སྡེ་བདག་དོན་ཡོད་རྡོ་རྗེས་ཕུལ་བ་གཅིག་རྣམས་གོས་དར་བཟང་པོ་དྲི་མ་མེད་པའི་ན་བཟའ་དང༌། དྲི་བཟང་གིས་བྱུགས། རིན་པོ་ཆེ་སྣ་ཚོགས་དང༌། བཟང་དྲུག་གི་ཐུམ་བུས་ཡོངས་སུ་བཀང་ནས་བཞུགས། དེའི་སྟེང་ཉི་ཟླ་བྱ་རུའི་དབུས་སུ། ཁྲི་དྲུག་འགྱོགས། རྒྱན་རྣམ་བཞི་ཚང་བའི་སྟེང་དུ། སྐྱོབ་པ་འཇིག་རྟེན་གསུམ་མགོན་གྱི་དངུལ་སྐུ། རྒྱུ་དངུལ་དཀར་ཤིང་སྲང་གི་ཉ་ག་ཉི་ཤུ་རྩ་བརྒྱད་ལ།

བཞུ་བཏུལ་ལྷད་འདོན་ལེགས་པར་བྱས་ཏེ། གར་ལུགས་སུ་བཞེངས་པའི་ནང་བཞུགས་བསྟོད་ཀྱི་ཆ་ལ། དེ་བཞིན་གཤེགས་པའི་རིང་བསྲེལ། སྐྱོབ་པ་འཇིག་རྟེན་གསུམ་མགོན་གྱི་དབུ་ཞྭ། རྗེ་ཏིལླི་པ་ནས་བདེ་གཤེགས་ཕག་གྲུ་པ་ཡན་གྱི་གདུང་རུས། རིང་བསྲེལ། ཇོ་བོ་རྗེའི་དབུ་ལོ། གདུང་རུས། སྐྱོབ་པ་འཇིག་རྟེན་གསུམ་མགོན་ནས་དབང་རིན་ཆེན་ཆོས་ཀྱི་རྒྱལ་པོ་ཡན་གྱི། འབྲི་གུང་པ་རང་གི་གདུང་རབས་གོང་མ་རྣམས་ཀྱི་རིང་བསྲེལ་ཕོན་ཆེ་བ། རྒྱལ་བ་ཡང་དགོན་པའི་འཕེལ་གདུང༌། གཞན་ཡང་འཁོར་ལོ་སྡོམ་པ་ཡབ་ཡུམ་གྱི་ཀུནྡ། རྗེ་ཕག་གྲུ་པའི་འཇག་སྤྱིལ་གྱི་རྩ། རྒྱ་ནག་རི་བོ་རྩེ་ལྔ་ནས་རྡོ་ལས་གྲུབ་པའི་འཇམ་དབྱངས་རིགས་ལྔའི་སྐུ་ཤ། ཡང་རི་བོ་རྩེ་ལྔའི་རྡོའི་མཆོད་རྟེན་རང་བྱོན། བལ་པོའི་མཆོད་རྟེན་བྱ་རུང་ཁ་ཤོར་གྱི་ས། འཕགས་པ་ཝ་ཏིའི་ཤིང་ལོ། རྒྱ་མཚོ་བླའི་འཇག་མ་སོགས་དང༌། གཟུངས་སྔགས་ཀྱི་རིགས། བཀའ་བརྒྱུད་བླ་མའི་མཚན་འབུམ། གྲུབ་ཆེན་བརྒྱད་ལ་སོགས་པའི་མཚན་འབུམ། བདེ་དགྱེས་ལ་སོགས་རྒྱུད་སྡེ་བཞིའི་སྲོག་སྔགས་རིང་ཐུང་ཚང་བ། ཤཱཀྱ་མུ་ནེའི་གཟུངས་སྔགས་ཐུང་བ། རྗེས་དྲན། རིགས་ལྔ་ལ་སོགས་པའི་སངས་རྒྱས་བྱང་སེམས་རྣམས་ཀྱི་གཟུངས་སྔགས་ཆ་ཚང༌། འོད་ཟེར་དྲི་མ་མེད་པའི་གཟུང་སོགས་གཟུངས་ཆེན་སྡེ་ལྔ། གདུགས་དཀར། ནོར་རྒྱུན་མ་སོགས་ལྷ་མོ་རྣམས་ཀྱི་གཟུངས་སྔགས་ཆ་ཚང༌། རབ་འབྱམས་སྣ་ལྔ་སོགས་གཟུངས་ཕན་ཡོན་ཅན་རྣམས་དང༌། ཡེ་ཤེས་མགོན་པོ་ཕྱག་བཞི་པ། གཏེར་མགོན། བེང༌། གུར་སོགས་ཀྱི་གཟུང་སྔགས་ཚང་བ། རྣམ་སྲས་ཛཾ་བྷ་ལ་སོགས་ནོར་ལྷ་རྣམས་ཀྱི་གཟུངས་སྔགས་ཆ་ཚང་བ་རྣམས་གོ་རིམ་དང་གནས་མ་ལོག་པར་བཞུགས། འཁོར་པད་ཀྱི་ནང༌། གནོད་སྦྱིན་བང་མཛོད་དུ་རིན་པོ་ཆེའི་རིགས་པདྨ་རཱ་ག བཻ་ཌཱུརྻ། པུད་པ་རཱ་ག གསེར། དངུལ། གཡུ། མུ་ཏིག བྱུ་རུ། སྤོས་ཤེལ། མཆོང༌། དུང༌། ཤེལ་དཀར། མུ་མེན་སོགས་སྣ་ཚོགས་པ། ཙན་དན། ག་པུར། ཛཱ་ཏི་སོགས་བཟང་དྲུག་སྨན་གྱི་བྱེ་བྲག་དང༌།

འབྲས། ནས་དཀར་སོགས་འབྲུའི་རིགས་དང༌། ཀ་ར། བུ་རམ་སོགས་རྩི་བཅུད་དུ་མ་དང༌། རྒུན་འབྲུམ་སྟར་ཁ་སོགས་ཤིང་ཐོག་དང་འབྲས་བུའི་རིགས་ཚང་བ། གོས། ཟི་ཧུང༌། ལ་ཇུས། ལིང་སོགས་རྒྱ་ཧོར་གྱི་གོས་དར་གྱི་ན་བཟའ་དང་བཅས་ཏེ་བཞུགས་པའི་བར་མཚམས་རྣམས་ནི་རིན་པོ་ཆེ་རྣམས་བདར་བའི་ཕྱེ་མའི་ཕུར་མ། དྲི་བཟང་པོས་བྱུགས་ཏེ་བཞུགས་སོ། །རྟེན་འདི་ཉིད་ཀྱི་ལུགས་འདེབས་པའི་སྔ་ནུབ་ན། སྤྲུལ་སྐུ་རྡོ་རྗེ་རྒྱལ་པོའི་རྨང་ལམ་དུ། ནམ་མཁའི་མཐོངས་སུ་རྟེན་མེད་པར། སྤྱན་སྔ་རྒྱལ་དབང་ཀུན་དགའ་རིན་ཆེན་པ་འདི་ཉིད་སྐུ་མཚན་དང་དཔེ་བྱད་ཀྱིས་སྤྲས་པ། གུར་གུམ་ཀུ་ཤ་རིས་ཀྱི་ཆོས་གོས་སུམ་རྩེགས་དང་ལྡན་པ། ཏ་ཧུཾ་གསེར་མའི་སྒོམ་ཞྭ་གསོལ་བ། ཕྱག་ན་ཚེ་བུམ་བདུད་རྩིས་གང་བ་བསྣམས་པ་ལ། འཁོར་གུར་གུམ་ཀུ་ཤ་རིས་ཀྱི་སྐུ་ཆོས་དང་ན་བཟའ་གསོལ་བ། དབུ་རེག་ཞབས་རྗེན་མཛད་པ། ཕྱག་གཡས་གསེར་གྱི་འཁོར་ལོ་རྩིབས་སྟོང༌། གཡོན་པས་ཁ་དོག་ལྔའི་གདུགས་བསྣམས་པ། གཙོ་འཁོར་ཐམས་ཅད་ཀྱིས་བཀྲ་ཤིས་པའི་ཚིགས་བཅད་གསུང་ཞིང༌། ཡ་མཚན་མཆོག་ཏུ་གྱུར་པའི་རྟེན་འདི་མ་གྲུབ་ཀྱི་བར་དུ། བར་དུ་གཅོད་པ་ཐམས་ཅད་ཉེ་བར་ཞི། གསུངས་པའི་སྒྲ་དང་བཅས་པའི་མོད་ལ་རྨང་ལམ་སད་དེ། སྐྱོབ་པ་འཇིག་རྟེན་གསུམ་མགོན་དངོས་ཀྱི་ཕྱག་ནས་མཛད་པའི་མོས་གུས་དང༌། ཡིད་ཆེས་པ་ཐོབ་པར་འདུག རྟེན་འདི་ལ་རབ་ཏུ་གནས་པ། དབྱར་ཆོས་ཆེན་མོ་དང་དུས་མཚུངས་པས། རྗེ་འདི་ཉིད་རང་གི་སྟ་གོན་གྱི་ཆོ་ག་གནང༌། བསྟན་འཛིན་གྱི་སྐྱེས་བུ་བུ་ཆེན་གྲངས་མང་བས་ཐོགས་དྲངས། ཚོགས་པ་རྒྱ་མཚོ་ལྟ་བུས་མེ་ཏོག་འཐོར་བའི་དུས། འཇའ་འོད་ཀྱི་གུར་དང༌། ཁ་དོག་སྣ་ཚོགས་པའི་མེ་ཏོག་ཆར་འབེབ་པ། ཕྱོགས་ཐམས་ཅད་དྲི་བཟང་གིས་ཁྱབ་པ་ལ་སོགས་ངོ་མཚར་བའི་ལྟས་ནི་བསམ་ལས་འདས་པའོ། །གཞན་ཡང་རབ་གནས་དངོས་གཞིའི་དུས་ན་ངོ་མཚར་བའི་ལྟས་ཁྱད་པར་ཅན་ཆེས་མང་པོ། རྩོད་མེད་དུ་བྱུང་བ་ཇི་སྙེད་པ་བྲི་བས་མི་ལང་ལ།

མདོ་ཙམ་ཞིག་དཀར་ཆག་ཆེན་མོ་ནའང་འཁོད་ཅིང༌། ཞི་རྒྱས་དབང་དྲག་གི་ཕྲིན་ལས་ལྷུན་གྲུབ་ཏུ་བྱུང་བ་ནི། སྐྱེ་བོ་ཐམས་ཅད་ཀྱིས་མངོན་སུམ་ཡིན་ལ། ལྷག་པར་རྒྱལ་བའི་བསྟན་པ་ལ་ཕྱིན་ཅི་ལོག་ཏུ་གཞོལ་བའི་ལྟ་བ་ངན་པ་སྡེ་དང་བཅས་པ་རྣམས། དྲག་པོའི་ལས་ལ་མངའ་བསྒྱུར་བའི་དཔལ་ཡེ་ཤེས་ཀྱི་མགོན་པོ། ཆོས་བདག་ཨ་ཕྱི་འཁོར་དང་བཅས་པས་ཚར་བཅད་དེ་ཡང་དག་པའི་བསྟན་པ་ལ་རྣལ་དུ་འགོད་པར་མཛད་པ་ཡང༌། ཡུལ་ལྗོངས་ཀྱི་སྐྱེ་བོ་མཐའ་དག་གི་མངོན་དུ་གྲུབ་སྟེ། ཤིང་བྱ་ཟླ་བ་བརྒྱད་པའི་ཡར་ཚེས་ལ་རབ་གནས་མཛད་པར་མངོན་དུ་ཕྱོགས་པའི་ཟླ་བ་བདུན་པའི་ཉེར་དགུའི་ཉིན། ཕ་རོལ་ལོག་པའི་སྡེ། ལོག་འདྲེན་གྱིས་བྱིན་གྱིས་བརླབས་པའི་སྐྱིད་ཤོད་པའི་དཔུང་ཚོགས་ཡན་ལག་བཞི་དང་བཅས་པས། ཁང་ཐོག་གི་ནང་དབྱེན་དུ་ལས་ཀྱིས་བསྐུལ་ནས་ལྷག་པ་དེའི་ཚེ། དཔལ་གསང་བའི་བདག་པོས་ངེས་པར་བྱིན་གྱིས་བརླབས་ཤིང༌། དཔའ་མཛངས་བརྟུལ་ཕོད་དང་ལྡན་པའི་མགོན་རྒྱལ་འཁོར་དང་བཅས་པའང༌། བརྒྱ་བྱིན་ཉེ་དབང་དང་བཅས་པ། ལྷ་མིན་གྱི་སྟེང་གི་བར་སྣང་ལ་ཆས་པ་ལྟར། གཡུལ་ངོར་བདར་བ་ན། ཨ་ཕྱི་ཆོས་ཀྱི་སྒྲོལ་མ། མཁའ་འགྲོའི་ཆས་ཀྱི་མདའ་དར་གཡོབ་བཞིན་པར་ཆིབས་ཀྱི་སྟེང་ནས། ནམ་མཁའ་ཁྱབ་པའི་སྐུ་ལུས་ཅན། ཤ་ཟ་མཁའ་འགྲོའི་འཁོར་གྱིས་བསྐོར་བཞིན་པ། དབོན་མགོན་རྒྱལ་གྱི་དཔུང་གི་རུ་འདྲེན་ལྟ་བུའི་ཚུལ་དུ་བྱོན་སོང་བ། ལྷ་མིག་རྗེས་མཐུན་པ་ཡོད་པའི་བྱིས་པ། ལོ་སོར་ཞེས་བྱ་བས་མངོན་སུམ་དུ་མཐོང་ནས་ཕ་མ་དང་གྲོགས་ལ་སྨྲས་པ་ཡུལ་དེ་དུས་ཀྱི་སྐྱེ་བོས་མངོན་སུམ་དུ་གྲུབ་ལ། དམག་དཔུང་གི་གདོང་ནས་འབྲུག་ཆར་གྱིས་བསུས་ཤིང༌། དམག་དཔོན་གྱི་རལ་གྲི་ལས་ཁྲག་ཟགས་པའི་མཚན་མ་ནི་དེང་སང་ཡང་བལྟར་ཡོད་ཅིང༌། སྐྱིད་ཤོད་པའི་དམག་མི་རྣམས་འདི་བྱའི་གཏོལ་ཅང་མེད་པར་མྱོས་པའི་རྗེས་སུ། གོ་མཚོན་ཆས་རྐྱེན་ཅུང་ཟད་ཀྱང་མ་ལུས་པ་དབོན་མགོན་རྒྱལ་འཁོར་དང་བཅས་པ་ལ་ཕུལ་ཞིང༌།

སོ་སོ་ལ་སྲོག་གི་མི་འཇིགས་པའི་སྐྱབས་བྱིན་པས། ཐམས་ཅད་ལུས་ལ་རྨ་སྲོལ་ཙམ་ཡང་མེད་པར་བདེ་བའི་དབུགས་ཕྱིན་པས། དབོན་མགོན་རྒྱལ་དཔའ་མཛངས་ཀྱི་གྲགས་པས་འཛམ་བུའི་གླིང་ཁྱབ་པར་མ་ཟད། བྱང་ཆུབ་སེམས་དཔའི་རྣམ་ཐར་དུ་མངོན་ཏེ། ཇི་སྐད་དུ། གཡུལ་བཤམས་དང༌། །མཚོན་བརྩམས་པས་རྒྱལ་གནོད་པ་མེད། །ཅེས་གསུངས་པ་ལྟར་རོ། །དེ་ནས་དྭགས་པོ་བཀའ་བརྒྱུད་རྒྱལ་བ་འབྲི་གུང་པའི་བསྟན་པ་དཀར་འཇམ་དུ་མཛད་དེ། དེ་དག་གི་བར་བར་ན་ཡང་ཕ་རོལ་གྱི་བསམ་སྦྱོར་ངན་པ་མཐའ་དག་རིམ་གྱིས་ཞི་བ་ཡང༌། སྐྱོབ་པ་ཉིད་ཀྱི་བྱམས་པའི་ཏིང་ངེ་འཛིན་དང༌། ཐུགས་རྗེའི་མཛད་པ་དང༌། རྟེན་མཆོག་གི་བྱིན་རླབས་ལས། བདག་ཅག་རྣམས་ཀྱིས་ཡིད་ཆེས་པར་གྱུར་ཏེ། མདོར་ན་ཕྲིན་ལས་རྣམ་བཞིས་ཐུབ་བསྟན་རྒྱས་པར་མཛད་པའོ། །དེ་ལྟར་བརྗོད་པའང༌། བརྗོད་བྱང་མདོ་ཙམ་བཀོད་ཀྱི། ངོ་མཚར་ཕུན་ཚོགས་འབྲི་བར་འོས་པ་ཤིན་ཏུ་མང་བ་མཚོན་ནས། བཀའ་དྲིན་དྲན་ཏེ་རྗེས་སུ་ཡི་རང་བར་རིགས་སོ། །བདག་དང་འཁོར་འདས་དུས་གསུམ་གྱི། །དགེ་དང་ཡོད་པའི་དགེ་བ་ཡིས། །བདག་དང་འགྲོ་ཀུན་མྱུར་དུ་ནི། །བླ་མེད་བྱང་ཆུབ་ཐོབ་པར་ཤོག །དཀར་ཆག་རྒྱས་འབྲིང་ཤིན་ཏུ་རྒྱས། །ཐོག་མཐའ་བར་དགེའི་རྒྱན་གྱིས་སྤྲས། །བླ་མ་མཆོག་ལ་མཆོད་པར་འབུལ། །ཕྲིན་ལས་རྒྱས་པར་བྱིན་གྱིས་རློབས། །དེ་ལྟར་སྦྱར་བས་བླ་མ་དང༌། །བཀའ་སྲུང་ཐམས་ཅད་མཉེས་གྱུར་ནས། །བཤད་དང་སྒྲུབ་པས་ཐུབ་བསྟན་ནི། །ལང་ཚོ་ཉིད་དུ་བྱེད་པར་ཤོག །འཕྲོག་བྱེད་རྐང་པའི་དུག་གིས་ནི། །སྦགས་པའི་གསར་ཆོས་ལམ་གསུམ་ཅན། །བདུད་རྩིར་རློམས་པའི་ཕྱི་རབས་པ། །ཐམས་ཅད་ཆོས་ཀྱིས་ཕམ་བྱེད་ཤོག །དཀར་ཆག་དངུལ་དཀར་མེ་ལོང་ལ། །རྟེན་མཆོག་ངོ་མཚར་གཟུགས་བརྙན་རྣམས། །གསལ་པོར་ཤར་བས་མཁས་རྣམས་དང༌། །དད་ལྡན་དགའ་བ་བསྐྱེད་པར་ཤོག །སྡོམ་གསུམ་དཔག་བསམ་ཕྲག་དོག་གི །འཁྲིས་ཤིང་འཇམ་བུས་མ་བཅིངས་པར། །མཁས་པའི་དྲི་མདངས་ཀུན་ཁྱབ་པས། །བསྟན་འཛིན་རྐང་དྲུག་འདུ་བར་ཤོག

།བཟང་པོའི་ཉམས་རྟོགས་ལོ་འབྲས་ཅན། །རྩེ་མོ་མཁའ་ལ་རེག་པར་ཤོག །དེ་ལྟར་མཁས་བཙུན་བཟང་པོ་ཡི། །པད་སྟེང་ཉི་མ་ཟླ་བའི་སྟེང༌། །ཕྲིན་ལས་རིན་ཆེན་ཁྲི་འཕང་ལ། །དཔལ་ལྡན་བླ་མ་ཞབས་བརྟན་ཤོག །

ཐུགས་དམ་སྒོ་མང་གི་ནང་བཞུགས་ཀྱི་དཀར་ཆག་འདི་ཡང་མང་དུ་ཐོས་པའི་བཙུན་པ་རྡོར་རྒྱལ་གྱིས་ཤིང་བྱ་ས་སྐྱོང་གི་ལོ་སྨིན་དྲུག་ཅན་གྱི་ཡར་ཚེས་ལ་འབྲི་གུང་འོག་མིན་གྱི་གནས་སུ་བླ་མའི་བཀའ་བཞིན་དུ་བསྒྲིགས་པའི་ཡི་གེ་པ་ནི་བྱང་ངམ་རིང་གི་སྟོན་པ་དབོན་ཀུན་དགའ་རྒྱལ་མཚན་ནོ།། །།