༄༅། །

དྭགས་པོ་པཎ་ཆེན་གསུང་རབ་མང་ཐོས་པས་མཛད་པའི་བསྟོད་པ་འགྲོ་བའི་བླ་མ་ཞེས་བྱ་བ།། ན་མོ་གུ་རུ། འགྲོ་བའི་བླ་མ་རྒྱལ་བ་ཀུན་གྱི་དངོས། །ལྷར་བཅས་འགྲོ་ལ་ཕན་བདེའི་དགའ་སྟོན་སྩོལ། །མཉམ་མེད་རིན་ཆེན་སྲིད་ཞི་ཀུན་གྱི་དཔལ། །དཔལ་ལྡན་ཆོས་ཀྱི་རྒྱལ་པོ་ལ་ཕྱག་འཚལ། །གང་གི་ཞབས་ཟུང་འཁོར་ལོས་རབ་མཚན་པ། །ཆོས་ཀྱི་སེངྒེའི་ཁྲི་ལ་རབ་བཀོད་ཚེ། །ཕྱོགས་བཅུའི་རྒྱལ་དང་དེ་སྲས་ཐམས་ཅད་ཀྱིས། །ངོ་མཚར་ཤིས་པ་བརྗོད་ལ་ཁྱོད་ཕྱག་འཚལ། །མཁྱེན་བརྩེའི་དཀྱིལ་འཁོར་འོད་ཕྲེང་བྱེ་བའི་མཐུས། །བདེ་གཤེགས་བསྟན་པའི་པད་ཚལ་རྒྱས་མཛད་པ། །ལོག་ལྟའི་མུན་ནག་དྲུངས་ནས་འབྱིན་པ་ཡི། །ཉིན་བྱེད་དབང་པོ་རྒྱལ་བ་ཁྱོད་ཕྱག་འཚལ། །ཟབ་ཡངས་བསྟན་པ་རོལ་མཚོའི་དབུས་གནས་ཤིང༌། །སྒྲུབ་བརྒྱུད་མཆོག་གི་གསེར་རི་མངོན་པར་མཐོ། །སྐལ་བཟང་འགྲོ་བ་གླིང་གི་རྒྱན་གྱུར་པ། །རྒྱལ་བ་ལྷུན་པོའི་དཔལ་ལ་གུས་ཕྱག་འཚལ། །བསླབ་གསུམ་རིན་ཆེན་འཛིན་མ་རབ་ཡངས་པར། །བྱང་ཆུབ་སེམས་ཀྱི་ལྗོན་པ་རབ་རྒྱས་ཤིང༌། །སྐུ་གསུམ་འབྲས་བུའི་གཡུར་ཟ་འདེམ་པ་ཅན། །རྒྱལ་བ་དཔག་བསམ་དབང་པོ་ལ་ཕྱག་འཚལ། །གདོད་མིའི་མགོན་པོ་བདེ་ཆེན་ལྷན་ཅིག་སྐྱེས། །མཉམ་གཞག་ཆེན་པོས་ཇི་བཞིན་མངོན་མཛད་དེ། །ལྷུན་གྲུབ་རྒྱུན་མི་འཆད་པའི་ཕྲིན་ལས་ཀྱི། །སྲིད་གསུམ་འགྲོ་བའི་འདྲེན་མཆོག་ལ་ཕྱག་འཚལ། །སྐྱེ་དང་སྐྱེ་བར་ཁྱེད་ཀྱི་ཞབས་པད་དང༌། །བཀའ་བརྒྱུད་རིན་ཆེན་མཆོག་དང་མི་འབྲལ་ཞིང༌། །ནན་ཏན་སྙིང་པོར་བྱེད་པ་ལྷུར་བླངས་ནས། །རྡོ་རྗེ་འཆང་དབང་རྒྱལ་བ་མྱུར་ཐོབ་ཤོག །རྒྱལ་དང་རྒྱལ་སྲས་བཀའ་བརྒྱུད་བདེན་པ་དང༌། །ཆོས་དབྱིངས་ལྷུན་གྲུབ་ཆེན་པོའི་བདེན་སྟོབས་ཀྱིས། །རྒྱལ་བ་ཀུན་དགའ་རིན་ཆེན་དཔལ་བཟང་པོའི། །བསྟན་པ་དར་ཞིང་ཡུན་རིང་གནས་གྱུར་ཅིག། །།མངྒལཾ།།