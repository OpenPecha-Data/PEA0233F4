༄༅། །ལྕག་གེ་དགེ་སློང་རིན་ཆེན་བཟང་པོ་ལ་གདམས་པའི་ཞུས་ལན་འོད་ཕྲེང་ཞེས་བྱ་བ་བཞུགས་སོ།།

།ན་མོ་གུ་རུ་དྷརྨཱཿརཱ་ཛ་ཡ། རྣམ་དཀར་འོད་སྟོང་ཕྱོགས་བརྒྱར་གཡོ་བའི་སྐུ། །རྣམ་མང་ལེགས་བཤད་ཆོས་སྒྲ་སྒྲོག་པའི་གསུང༌། །རྣམ་གྲོལ་ཟུང་འཇུག་བདེ་སྟོང་རོལ་པའི་ཐུགས། །རྣམ་མཁྱེན་ཆོས་ཀྱི་རྒྱལ་པོའི་ཞབས་ལ་འདུད། །ཅེས་མཆོད་པར་བརྗོད་པ་སྔོན་དུ་དྲངས་ནས། གསོལ་བ་འདེབས་པའི་སྐྱབས་ཡུལ་དམ་པར་གྱུར་པ། ཟླ་བྲལ་ཐམས་ཅད་མཁྱེན་པ་ཆོས་ཀྱི་རྗེ་རིན་པོ་ཆེའི་དྲུང་དུ། སློབ་མའི་ཐ་ཆུང་དགེ་སློང་རྒྱལ་མཚན་བཟང་པོས། ཐོག་མར་སྐྱེ་མེད་སྤྲོས་བྲལ་མའི་གསོལ་འདེབས་འདི་ལྟར་འབུལ་ཏེ། ན་མོ་གུ་རུ་ལོ་ཀ་ནཱ་ཐ་ཡཱ། སྐྱེ་མེད་སྤྲོས་བྲལ་ཆོས་སྐུའི་མཁའ་དབྱིངས་ལ། །ཟག་མེད་བདེ་ཆེན་ལོངས་སྐུའི་དཀྱིལ་འཁོར་རྒྱས། །འགག་མེད་ཐུགས་རྗེ་སྤྲུལ་སྐུའི་ཚ་ཟེར་འཕྲོས། །ཐུབ་བསྟན་པདྨོའི་གཉེན་གཅིག་པོ་ལ་འདུད། །ཀུན་ཁྱབ་ཆོས་ཉིད་མཁའ་ལས་མ་གཡོས་ཀྱང༌། །ཟག་མེད་དགའ་བཞིས་ཆ་ཤས་ཡོངས་རྫོགས་ཤིང༌། །རིན་ཆེན་བདུད་རྩིའི་བསིལ་ཟེར་སྤྲོ་མཁས་པ། །དཔལ་ལྡན་ཕྲིན་ལས་བཟང་པོའི་ཞབས་ལ་འདུད། །ཕྱོགས་བཅུའི་རྒྱལ་བ་ཀུན་གྱི་ངོ་བོ་ཉིད། །འཕགས་མཆོག་ཀླུ་སྒྲུབ་སྙིང་པོའི་རྣམ་པར་འཕྲུལ། །འཇིག་རྟེན་མགོན་པོ་མཉམ་མེད་འབྲི་གུང་པ། །རྒྱལ་བ་ཀུན་དགའ་རིན་ཆེན་ཞབས་ལ་འདུད། །མཚན་དཔེའི་དཔལ་འབར་འཇའ་ལུས་རྡོ་རྗེའི་སྐུ། །འགག་མེད་གྲག་སྟོང་ཡན་ལག་དྲུག་ཅུའི་གསུང༌། །མཁྱེན་གཉིས་མངོན་གྱུར་བདེ་སྟོང་རོལ་པའི་ཐུགས། །རྒྱལ་བ་ཀུན་དགའ་རིན་ཆེན་ཞབས་ལ་འདུད། །དུས་གསུམ་རྒྱལ་བ་ཁྱབ་བདག་རྡོ་རྗེ་འཆང༌། །གངས་ཅན་མཁས་གྲུབ་ཡོངས་ཀྱི་གཙུག་གི་རྒྱན། །ཁྱད་པར་སྒྲུབ་བརྒྱུད་བསྟན་པའི་གཉེན་གཅིག་པུ། །རྒྱལ་བ་ཀུན་དགའ་རིན་ཆེན་ཞབས་ལ་འདུད། །རབ་འབྱམས་ཟབ་རྒྱས་ཆོས་ཀྱི་གངས་རི་ལ། །རྣམ་དཔྱོད་བློ་གྲོས་ལུས་སྟོབས་རབ་རྒྱས་ཤིང༌། །ལུང་རིགས་ལེགས་བཤད་སྒྲ་དབྱངས་སྒྲོག་མཁས་པ། །འཇིགས་མེད་སྨྲ་བའི་སེང་གེའི་ཞབས་ལ་འདུད། །བསླབ་གསུམ་རྒྱན་སྤྲས་འཕགས་ཚོགས་འདུས་པའི་སྐུ། །ཐེག་གསུམ་འབྱུང་གནས་དམ་ཆོས་བདུད་རྩིའི་གསུང༌། །སྐུ་གསུམ་མངོན་གྱུར་དུས་གསུམ་རྒྱལ་བའི་ཐུགས། །མཆོག་གསུམ་ངོ་བོ་དྲིན་ཅན་ཆོས་རྗེ་ལ། །ལུས་ངག་ཡིད་གསུམ་གུས་པས་ཕྱག་འཚལ་ཞིང༌། །ཕྱི་ནང་གསང་གསུམ་ཀུན་བཟང་མཆོད་པ་འབུལ། །སྒྲིབ་གསུམ་མི་དགེའི་ཚོགས་ཀུན་མཐོལ་ལོ་བཤགས། །དུས་གསུམ་དགེ་བ་ཀུན་ལ་རྗེས་ཡི་རང༌། །སྟོང་གསུམ་ཞིང་ཀུན་ཆོས་འཁོར་བསྐོར་བར་བསྐུལ། །སྲིད་གསུམ་འགྲོ་བའི་དཔལ་དུ་ཞབས་བརྟན་ཅིང༌། །དུས་གསུམ་བསགས་དང་ཡོད་པའི་དགེ་བ་ཀུན། །འཁོར་གསུམ་ཡོངས་དག་བྱང་ཆུབ་ཆེན་པོར་བསྔོ། །མགོན་ཁྱོད་མཁྱེན་རྩེའི་པད་ཚལ་རབ་རྒྱས་པ། །བདག་སོགས་གདུལ་བྱ་བུང་བའི་དཔལ་གྱུར་ནས། །ཟབ་དོན་སྦྲང་རྩིའི་བཅུད་ཀྱི་ཉམས་རྒྱས་ཤིང༌། །ཆོས་དབྱིངས་མཁའ་ལ་བདེ་སྟོང་རོལ་བར་ཤོག

།བཀའ་བརྒྱུད་བླ་མ་རྣམས་ཀྱི་བྱིན་རླབས་དང༌། །དཀོན་མཆོག་རིན་ཆེན་གསུམ་གྱི་བདེན་སྟོབས་ཀྱིས། །འཇིག་རྟེན་མགོན་པོ་ཀུན་དགའ་རིན་ཆེན་གྱི། །སྐུ་ཚེ་རིང་ཞིང་ཕྲིན་ལས་རྒྱས་གྱུར་ཅིག །དེ་ལྟར་རབ་གུས་གདུང་བས་གསོལ་བཏབ་པས། །བདག་སོགས་དེང་ནས་བྱང་ཆུབ་སྙིང་པོའི་བར། །ཐམས་ཅད་མཁྱེན་པ་ཆོས་རྗེའི་ཞབས་པད་དང༌། །སྐད་ཅིག་ཙམ་ཡང་འབྲལ་བ་མེད་པར་ཤོག །རྟག་ཏུ་ཐུགས་རྗེའི་བརྩེ་བས་རྗེས་བཟུང་ནས། །ཚུལ་གནས་ཐོས་བསམ་ཟབ་མོའི་དོན་སྒོམ་ཞིང༌། །སྐུ་གསུང་ཐུགས་ཀྱི་གསང་བའི་མཛོད་འཛིན་པའི། །སྲས་ཀྱི་ཐུ་བོ་དམ་པར་བདག་གྱུར་ཅིག །ཞེས་བསྟོད་དེ། འདི་ཡི་ཉེར་འཕྲོས་སྙན་དུ་སྒོ་གསུམ་གུས་པ་ཆེན་པོས་ཕྱག་བགྱིས་ཏེ་གསོལ་པ། སྐུ་ཡི་ཉིན་བྱེད་མི་མཐུན་ཕྱོགས་ཀྱི་ཆུ་འཛིན་གྱིས་མ་གོས་ཤིང༌། གསུང་དབྱངས་ལེགས་བཤད་ཚ་ཟེར་གྱིས་གདུལ་བྱ་རིགས་ཅན་གསུམ་གྱི་པད་ཚལ་ཆེས་ཆེར་རྒྱས་པ་ནས། ཐུགས་རྗེ་མཁྱེན་རྩེའི་འོད་ཟེར་གྱི་དྲྭ་བས་རྒྱལ་བའི་བསྟན་པ་ཉིན་མོར་བྱེད་ཅིང༌། བདག་སོགས་སྐྱེ་དགུ་ཐམས་ཅད་ཀྱི་བློ་ཡི་རྒུད་པ་དང་མ་རིག་པའི་མུན་ནག་དྲུངས་ནས་འབྱིན་ཅིང༌། སྒྲིབ་གཉིས་བག་ཆགས་ཀྱི་ཚང་ཚིང་སྲེག་བཞིན་པའི་ངང་ནས། སླར་ཡང་སྒྱུ་འཕྲུལ་ཆེན་པོའི་ཟློས་གར་གྱིས། སངས་རྒྱས་ཀྱི་བསྟན་པ་ལ་མཛད་པ་ཕྲིན་ལས་རླབས་པོ་ཆེ་མཛད་པའི་ཕྱིར་རམ། འཇིག་རྟེན་གསུམ་གྱི་མགོན་པོ་རྗེ་ཉིད་ཀྱི་མཛད་པ་གཉིས་པ་སྟོན་པའི་ཆེད་དམ། འཁོར་འདས་ཐམས་ཅད་ལ་བདེ་ལེགས་དང་བཀྲ་ཤིས་པའི་སྒོ་མང་ཞིང༌། བསམ་གྱིས་མི་ཁྱབ་པ་འབྱུང་བའི་སླད་དུ། རྟེན་མཆོག་བཀྲ་ཤིས་སྒོ་མང་རཏྣ་ཙརྻའི་མཆོད་རྟེན་བཞེངས་པ་གྲུབ་ཏུ་ཉེ་བར་བཞུགས་ཞེས་པའི་སྙན་གྲགས་ཀྱི་བདུད་རྩིའི་བསིལ་ཟེར། རྣ་བའི་དབང་པོར་ལྷུང་བས་ཡིད་ཀྱི་ཀུ་མུད་ཡོངས་སུ་རྒྱས་པར་གྱུར་ལགས། བདག་ཀྱང་རྗེ་ཉིད་ལ་མོས་གུས་རྩེ་གཅིག་པའི་ངང་ནས་སྒོ་གསུམ་དབེན་པའི་རི་ཁྲོད་དུ།

མ་རྒན་སེམས་ཅན་ཐམས་ཅད་ཀྱི་དོན་དང༌། འཇིག་རྟེན་གསུམ་གྱི་མགོན་པོའི་བསྟན་པ་འཛིན་པའི་ཕྱིར་དུ། སངས་རྒྱས་ཐོབ་འདོད་ཀྱི་ལྷག་བསམ་རྣམ་པར་དག་པས་ཀུན་ནས་བསླངས་ཤིང༌། ཉམས་ལེན་ཆེད་དུ་བྱ་བ་མོས་གུས་སྲོག་འཁོར་དང༌། ཟབ་མོ་ལྔ་ལྡན་གཉིས་ལ་གནད་དུ་བསྣུན་པ་ལ་གློ་བུར་དུ་ལུས་ལ་འབྱུང་བཞིའི་ནད་མི་ཟད་པ་ཕོག་སྟེ། ལུས་སྲོག་བྲལ་བར་ཉེ་བ་ཙམ་དུ་བྱུང་བས། རྗེ་ཉིད་ལ་གསོལ་བ་བཏབ་ཅིང༌། ནད་ཐོག་ཏུ་བཞག་པ་ལས་སྤྲོས་པ་མ་བྱས། སྟག་ལུང་ནས་གདན་ཟུར། བླ་མ་མཆེད་གྲོགས་རྣམས་ཀྱི་བཀའ་ནན་ཆེར་ཕེབས་ནས་སྨན་དཔྱད་སོགས་བསྟེན་ཀྱང༌། ཕན་པ་རྡུལ་ཙམ་ཡང་མ་བྱུང༌། སླར་ཡང་བླ་མ་བསམ་གཏན་གླིང་པའི་ཞབས་དྲུང་དུ་ཕྱིན་པས་སྐྱེད་བྱུང༌། གཏིང་ཐོན་པ་ཙམ་ནི་མ་བྱུང༌། ནད་རྒྱུན་ལོ་གསུམ་སོང༌། འབྱུང་བཞི་རྒུད། ཞལ་གྱི་དཀྱིལ་འཁོར་བལྟ་བར་འདོད་པས་སྐོམ་པ་ཆུ་འདོད་པ་ཙམ་ཡོད་ཀྱང་མ་སླེབ་པ་ལགས། ཁྱད་པར་བདག་ཅག་གི་བླ་མ་དམ་པ་མྱ་ངན་ལས་འདས་པའི་འདས་མཆོད་དང༌། དགེ་འདུན་མི་འཐོར་བར་དབྱར་ཚུལ་བཞུགས་ཀྱི་ཡ་བུ། སྒྲུབ་པའི་མཆོད་པ་འབུལ་བར་བསྡད་པས། ད་ལན་སྒོམ་ཆེན་གཉིས་ཞབས་དྲུང་དུ་བཏང་བའི་དོན་བླ་མའི་མཆོག་བསྔོ་དང༌། བདག་ཅག་རྣམས་ཀྱི་བསམ་དོན་དངོས་པོ་ཆོས་ལྡན་ཡིད་བཞིན་དུ་འགྲུབ་པའི་སྨོན་ལམ་དང་རྟེན་འབྲེལ་མཁྱེན་མཁྱེན། དེ་ཡང་ཐམས་ཅད་མཁྱེན་པ་རྗེ་ཉིད་འཁོར་འདས་ཐམས་ཅད་ལ་དབང་བསྒྱུར་ཞིང༌། སེམས་ཅན་ཐམས་ཅད་ཀྱི་ཁམས་དང་བསམ་པ་དང༌། བག་ལ་ཉལ་དང༌། དབང་པོའི་བྱེ་བྲག་སོགས་ལ་ལྐོག་གྱུར་གྱི་ཚུལ་ཐམས་ཅད་མངོན་སུམ་དུ་གཟིགས་པ་ཐུགས་ཀྱི་མི་བས་པས། བདག་ལ་བླ་མ་མང་དུ་བཞུགས་ཀྱང༌། ཆོས་རྗེ་འཇིག་རྟེན་མགོན་པོ་ཉིད་ཀྱི་རྣམ་ཐར་ལ་སློབ་འདོད་ཡོད་ཀྱང་ས་ཐག་འགྱངས། ད་ལྟ་རྗེ་ཁྱེད་རང་དང་ཞལ་མཇལ་ཚུན་ནས་མོས་གུས་ཀྱི་སྣང་བ་ཐོབ། ཐུགས་རྗེས་མཆོག་ཏུ་བཟུང་ནས། ཆོས་དྲིན་ཀྱང་འཁོར་མེད་དུ་ཆེ་བས།

ཚེ་འདི་ཕྱི་ཐམས་ཅད་དུ་རེ་ས་དང་བསམ་རྒྱུ་རྗེ་ལས་མེད་པ་མཁྱེན་བཞིན་དུ། དུས་དང་རྣམ་པ་ཐམས་ཅད་དུ་མཁྱེན་པའི་སྤྱན་གྱིས་གཟིགས་ཤིང༌། ཐུགས་རྗེས་རྟག་ཏུ་གཟུང་དུ་གསོལ་བྱིན་གྱིས་བརླབ་ཏུ་གསོལ། སླར་ཡང་སྨྲེ་སྔགས་ཀྱི་བསྟོད་པ་ཚིགས་སུ་བཅད་པ་འདི་ལྟར་གསོལ་བ་ནི། རྗེ་དྲིན་ཅན་ཆོས་ཀྱི་རྒྱལ་པོ་ལ། །བུས་མོས་གུས་ཀྱི་གསོལ་བ་འདི་ལྟར་འདེབས། །རང་སེམས་སྟོང་ཉིད་ཀྱི་ནམ་མཁའ་ལ། །མོས་གུས་ཀྱི་ཆུ་འཛིན་རབ་འཁྲིགས་ཤིང༌། །གསོལ་འདེབས་ཀྱི་འབྲུག་སྒྲ་ཆེར་བསྒྲགས་པའི། །གདོང་འཆི་མས་གང་བའི་ངང་ཚུལ་འདི། །རྗེ་མཁྱེན་པའི་སྤྱན་གྱིས་རབ་གཟིགས་ནས། །གེགས་སྐྱོན་གྱི་བར་ཆད་ཞི་བ་དང༌། །ཉམས་རྟོགས་ཡོན་ཏན་སྨིན་པ་དང༌། །མཆོག་ཐུན་མོང་གི་དངོས་གྲུབ་བསྩལ་དུ་གསོལ། །བདག་འདྲ་སྤྲང་བན་སྤོང་བ་བས། །ཟང་ཟིང་གི་འབུལ་བ་མ་མཆིས་ཤིང༌། །ལུས་ངག་གི་ཞབས་ཏོག་ཡང་མ་གྲུབ། །གྲུབ་རྟགས་ཀྱི་ཡོན་ཏན་མ་སྐྱེས་པར། །དུས་གསུམ་རྒྱལ་བའི་དབང་པོ་ལ། །འཁོར་ལོ་སྡོམ་པའི་དབང་བསྐུར་དང༌། །ལྷན་ཅིག་སྐྱེས་སྦྱོར་ངོ་སྤྲོད་དང༌། །ཞབས་རྗེས་མ་ཡི་རབ་གནས་དང༌། །བུ་ཡི་ཐིག་ལེའི་གེགས་སེལ་དང༌། །རྗེ་ཡི་གསང་བའི་རྣམ་ཐར་སོགས། །འདོད་པ་ཤིན་ཏུ་མང་བ་འདི། །རིགས་པར་ཡང་ནི་མ་འོས་ཀྱང༌། །བསམ་རྒྱུ་ཆོས་ལས་མེད་པས་ན། །ཚེ་འདི་བློས་བཏང་རི་ཁྲོད་འགྲིམ། །སྒྲུབ་པ་སྙིང་པོར་བླངས་ནས་ཀྱང༌། །མ་འོངས་ཕྱི་མའི་དུས་རྣམས་སུ། །དལ་འབྱོར་ལུས་ཅན་ལྡན་ནས་ཀྱང༌། །ཕ་འཇིག་རྟེན་གསུམ་མགོན་རིན་ཆེན་གྱི། །བསྟན་པ་འཛིན་པའི་སྨོན་ལམ་བཏབ། །འགྲོ་ལ་ཕན་འདོད་ཀྱི་ལྷག་བསམ་འདི། །རྒྱུན་མི་འཆད་པར་ཐུགས་བསྐྱེད་དང༌། །སྐུ་གསུམ་ལྷུན་གྲུབ་ཀྱི་འབྲས་བུར་ལྟ། །ཉམས་ཆུང་དྷཱ་ཛཱ་བྷ་དྲ་ལ། །མྱུར་དུ་ཐོབ་པའི་སྨོན་ལམ་མཁྱེན། །བདག་འདྲ་སྐལ་བ་དམན་པའི་བསོད་སྙོམས་པ། །ཐོས་བསམ་བློ་གྲོས་སྦྱངས་པའི་ལུས་ཉམས་ཤིང༌། །ཉམས་རྟོགས་ཡོན་ཏན་བལྟ་བའི་མིག་བུ་ལོང༌། །མོས་གུས་ཙམ་གྱི་འཁར་བ་ལ་བརྟེན་ནས། །ས་བཅུ་ལམ་ལྔ་མངོན་དུ་རབ་གྱུར་ཅིང༌། །ཚོགས་སྦྱོར་གཉིས་ལ་ངལ་གསོ་མི་བྱེད་པ། །མཐོང་སྒོམ་ལམ་མཆོག་མྱུར་དུ་བགྲོད་ནས་ཀྱང༌། །མཐར་ཕྱིན་ལམ་ལ་བདེ་བླག་འདྲེན་མཛད་གསོལ། །ཞེས་ཞུ་ཡིག་སྤྱན་ཟུར་གཡོ་བའི་རྟེན་དུ་གསོལ་ཇ་བཟང་པོ་དཀར་གང་མ་ལན་གསུམ་ཞུས་པའི་ཐོག

བཅོམ་ལྡན་འདས་རྡོ་རྗེ་སེམས་དཔའི་གསེར་སྐུ་ངོ་མཚར་ཅན་གཅིག ཞྭ་སེར་གཅིག དར་རས་ཁ་བཅུ། དཀར་ཡོལ་ཡུ་ཐུང་གཅིག ཀར་ཇ་ནག་པོ་སིག་གཅིག གྲྭ་པ་དགེ་འདུན་སྤྱི་པ་རྣམས་ཀྱི་མང་ཇ་སྣེལ་པོ་རྣམས་དང་བཅས་པ་འབུལ། མཆོག་བསྔོ་ཐུགས་རྗེས་འཛིན་པར་ཞུ། བདག་སོགས་དེང་ནས་བྱང་ཆུབ་སྙིང་པོའི་བར། ཁྱེད་སྐུ་ལྷུན་པོའི་ཉིན་བྱེད་བལྟ་བ་དང༌། །ཁྱེད་གསུང་ཟག་མེད་བདུད་རྩིའི་རྒྱུན་འཐུང་ཞིང༌། །ཁྱེད་ཐུགས་མཁྱེན་གཉིས་བརྩེ་བས་རྗེས་འཛིན་ཤོག །ཞེས་པ། དཔལ་སྟག་ལུང་གི་ས་ཡི་ཆ་སེ་ཚ་ཆོས་ལུང་གི་རི་ཁྲོད་ནས། བྱ་བྲལ་པེནྡྷ་བས་འགྱུར་མེད་མོས་གུས་ཀྱི་ངང་ནས་ཞུས་པ་དགེ་ལེགས་འཕེལ།། ༈ །།ཨོཾ་བདེ་ལེགས་སུ་གྱུར་ཅིག བུའི་དམ་པ། སློབ་མའི་ཡང་རབ་རྣལ་འབྱོར་གྱི་དབང་ཕྱུག ཤཱཀྱའི་དགེ་སློང་རྒྱལ་མཚན་བཟང་པོའི་རི་མོ། ཆོས་སྐྱེས་ཀྱི་མེ་ཏོག ཉམས་རྟོགས་ཀྱི་མཆོད་པ། མཁས་གྲུབ་ཀྱི་ལེགས་བཤད། ཟང་ཟིང་གི་དངོས་པོ་རྒྱ་ཆེན་པོ་དང་བཅས་པ་འཕྲོད་པས། རྗེས་སུ་ཡི་རང་ཞིང་སྤྲོ། འདི་ཕྱོགས་སུ་འང་ཁོ་བོ་ཅག་འདུས་པ་དང་བཅས་པ་ཁམས་གཟུགས་སྙོམས་ཤིང༌། ཇི་ལྟར་བརྗོད་པའི་ཕྲེང་བ་སྤེལ་ལེགས་པ་ལྟར། འཁོར་བ་དང་མྱ་ངན་ལས་འདས་པའི་རྒྱུ་འབྲས་མི་སླུ་བའི་བདེན་པ་མངོན་དུ་བྱེད་པ་དང༌། ས་གསུམ་ན་འགྲན་ཟླ་ཐམས་ཅད་དང་བྲལ་བ། སྐྱོབ་པ་འཇིག་རྟེན་གསུམ་གྱི་མགོན་པོའི་རྟེན་འབྲེལ་རི་མོའི་ལུགས་མི་ཉམས་པར་བྱེད་པ་དང༌། འགྲོ་བ་མཐའ་དག་གི་བསོད་ནམས་གསོག་པའི་མིག་རྟེན་དུ། རྟེན་མཆོག་བཀྲ་ཤིས་སྒོ་མང་རཏྣ་ཙརྻའི་མཆོད་རྟེན་བཞེངས་པ་གྲུབ་ཏུ་ཉེ་བ་རང་དུ་ཡོད། ཁྱེད་ཡོན་ཏན་མ་ལུས་པའི་འབྱུང་གནས། བླ་མ་དམ་པ་ལ་དུས་མཐའི་མོས་གུས་ཕུལ་བའི་རྟེན་འབྲེལ་གྱི་འཁོར་འདས་ཀྱི་ཡོན་ཏན། ཁྱད་པར་དུ་འང་སྒོམ་བྱུང་གི་ཤེས་རབ་ནང་ནས་ཤར། གསོལ་འདེབས་ཚིག་དོན་གྱི་ལེགས་བཤད་སྒྲོ་སྐུར་དང་བྲལ་བ་བྱུང་བ་སྣང་བས། སླར་ཡང་རྗེས་སུ་ཡི་རང༌།

རྟོགས་པ་སྐྱེ་བའི་སྔ་ལྟས་སུ་བར་ཆད་འབྱུང་བར་བཤད་དེ། ཨ་མོ་གྷ་པ་ཤ་ལས། གང་ཚེ་དངོས་གྲུབ་འབྱུང་བ་ན། །དེ་ཚེ་ལས་ནི་ལྡོག་པར་འགྱུར། །ཞེས། ཁམས་མ་བདེ་བ་ཆེན་པོ་བྱུང་འདུག་ཀྱང༌། བར་ཆད་ཀྱི་གནོད་པར་མ་ནུས་ཤིང༌། ཉམས་རྟོགས་ཀྱི་བོགས་རྩལ་ཐོན། དགེ་ཁར་སྟོང་ཉིད་རྒྱུ་འབྲས་སུ་ཤར་བའི་བཅོས་ཁ་སོགས་ལེགས་འདུག ད་དུང་སྨན་བཅོས་དང་རོ་སྙོམས་སོགས་ལ་ལེ་བར་མེད་གལ་ཆེ། འདིར་སྔར་མ་ཕྱིན་པ་ཅིས་ཀྱང་བདེན་པར་སྣང༌། བླ་མ་དམ་པ་ཞིང་གཞན་དུ་གཤེགས་པའི་དགོངས་རྫོགས་དང༌། ཁྱད་པར་དབྱར་མཚམས་གྲྭ་པ་རྣམས་ཚུལ་མ་ཞིག་པའི་ཡ་ཕུ་བྱེད་པ་དེ་ཤིན་ཏུ་ལེགས་སྣང༌། ཁོང་སྦྲེལ་པོ་དང་ཐུག ཡིག་རྟེན་སྨོན་ལམ་རྟེན་རྣམས་བླངས། བསྔོ་བ་སྨོན་ལམ་གྱིས་རྒྱས་བཏབ་ཡོད། ཁྱེད་རང་ཅིས་ཀྱང་སླེབ་པ་བགྱིས། འཁོར་ལོ་སྡོམ་པའི་དབང་དང་ཕྱག་ཆེན་ལྷན་གཅིག་སྐྱེས་སྦྱོར་སོགས་སྟེར་བར་བྱེད། གདམས་ངག་ཆུད་མ་ཟོས་ཤིང༌། རྒྱལ་བ་ཐམས་ཅད་མཁྱེན་པ་སྐྱོབ་པ་རིན་པོ་ཆེའི་ཆོས་མཛོད་འཛིན་པ་རང་དུ་སྣང་བས་དེ་ལྟར་དུ་འགྱུར་བའི་སྨོན་ལམ་བྱེད་པར་ཡོད། སྐུ་འདྲ་ཞབས་རྗེས་མ་ལུང་མཐུན་སྣང་བས། རབ་གནས་ཆོ་ག་མངའ་དབུལ་གཞུང་དང་མཐུན་ཞིང་བྱིན་ཆགས་པ་བྱས་ཡོད། གསོལ་འདེབས་སྐྱེ་མེད་སྤྲོས་བྲལ་མ་ལེགས་རང་སྣང་བས་བཅོས་དགོས་པ་མི་འདུག རང་གཞན་ཉམས་ལེན་བྱས་པ་རང་གི་ཆོག་པ་སྣང༌། གསང་བའི་རྣམ་ཐར་ལུང་ཐོབ་པ་ལེགས། བཤུས་ནས་བསྐུར་ཡོད། ཀུན་དགའ་ཚུལ་ཁྲིམས་ཀྱི་གེགས་སེལ་གྱིས་ལུང་བྱས་བསྐུར་ཡོད། སྐྱོབ་པ་རིན་པོ་ཆེའི་བཀའ་འབུམ་གྱི་མན་ངག་ཡིན། གྲྭ་པ་རྣམས་ཀྱི་ཇ་ཞུས་དང་སྨོན་ལམ་རྟེན་བླངས་མཆོག་བསྔོ་རྒྱས་པར་བྱས་ཡོད། ཁྱེད་ཀྱི་ཆབ་ཚ་གསེར་སྐུ་སོགས་ཤིན་ཏུ་ལེགས་པ་བྱུང༌། གོང་དུ་བརྗོད་ལྟར་ཁྱེད་རང་གི་ཡིད་ལ་བསམ་པ་དང༌། ངག་ཏུ་བརྗོད་པ་རྣམས་འགྲུབ་པའི་སྨོན་ལམ་ཤིན་ཏུ་བྱེད་པ་ཡོད། ད་ལེན་དད་རྟེན་དུ་དམིགས་ཏེ།

རྣག་གཟན་གྱོན་འཕྲོ་ཞིག་གིས་དྲིལ། ཚས་ལ་རྒྱས་བཏབ་པ་ཡོད། །སླར་ཡང་ཚིགས་སུ་བཅད་དེ་སྨྲས་པ། ཁྱོད་སྔོན་བསགས་བསོད་ནམས་ཆེ་བས་ན། །ད་ལྟ་མི་ལུས་རིན་ཆེན་ཐོབ། །ཐུབ་པའི་བསྟན་ལ་རབ་ཏུ་བྱུང༌། །ཚིག་གསུམ་བསྙེན་པར་རྫོགས་པར་བྱས། །དེ་སྡོམ་གསུམ་དྲིལ་བའི་འབྱུང་ས་ཡིན། །སྔར་མ་ཉམས་ཕྱིས་ཀྱང་མི་ཉམས་ཤིང༌། །སྟོབས་བཅུའི་འབྲས་བུ་ཐོབ་པར་གྱིས། །གཉིས་པ་ལྷག་བསམ་མ་བསྐྱེད་ན། །སྟོབས་བཅུའི་འབྱུང་གནས་ཚུལ་ཁྲིམས་ཀྱང༌། །ཐེག་པ་དམན་པར་གོལ་བས་ན། །བྱང་ཆུབ་ཐོབ་པའི་གེགས་སུ་འགྱུར། །དེས་ན་བྱང་སེམས་ལྷག་བསམ་དག །ནུས་ལྡན་དག་ལས་བླང་བར་བྱ། །བདག་སྨིན་གཞན་ཕན་བརྩོན་པར་བྱ། །ས་ལམ་བར་ཆད་དག་ལས་གྲོལ། །དབུགས་འབྱིན་ཐོབ་ཅིང་ཕྱིར་མི་ལྡོག །ད་དུང་ཚེ་གཅིག་སངས་རྒྱས་ནི། །ཐོབ་པར་འདོད་པའི་བསམ་པ་བསྟེན། །ཆུ་འབོག་གཅིག་ལ་རྗེ་བཅང་གཉིས། །ལུས་རྟེན་འདི་ལ་དཀའ་ན་ཡང༌། ཁ་ཅིག་གསང་སྔགས་དུས་མིན་སྨྲ། །སྨྲ་བ་ཐོས་ཆུང་བསོད་ནམས་དམན། །ལམ་ལོག་རྗེས་འབྲང་རབ་སྤངས་ཏེ། །རྡོ་རྗེ་ཐེག་པར་གནས་པར་བྱ། །ལུས་ངག་སེམས་གསུམ་རྡོ་རྗེར་བསྒྱུར། །བསྒྱུར་བྱེད་རྡོ་རྗེ་སློབ་དཔོན་ལ། །རྡོ་རྗེ་འཆང་ཆེན་སངས་རྒྱས་སུ། །ངེས་པའི་ཤེས་པ་བསྐྱེད་པར་བྱ། །བསྐྱེད་ལ་སྨིན་བྱེད་དབང་མནོས་ནས། །གྲོལ་བྱེད་ཟབ་ལམ་བསྐྱེད་རྫོགས་བསྒོམ། །རང་ལུས་གདོད་ནས་ལྷ་སྐུ་ལ། །རྟེན་འབྲེལ་བརྡ་ཐབས་ངོ་སྤྲོད་བྱ། །གནས་ལུགས་ཤེས་པ་གཏན་ལ་ཕོབ། །འདི་ཡོངས་གྲུབ་ཡིན་པས་བཙལ་མི་དགོས། །ཀུན་བཏགས་གཞན་དབང་འཁྲུལ་བའི་བློ། །གཤིས་ལ་མི་གནས་འགྲུབ་མི་འགྱུར། །དོན་སྤྱི་བསྒོམ་པར་གྱུར་པས་ན། །དོན་དངོས་ཐོབ་པར་མི་འགྱུར་ཏེ། །བརྟན་པ་ཐོབ་ལ་རིང་དུ་འགྱུར། །དེ་བས་གཉིས་འཛིན་སྤངས་ནས་ནི། །གཉིས་མེད་ཡེ་ཤེས་བརྟན་པར་གྱིས། །གཉིས་སུ་མེད་པའི་ཡེ་ཤེས་ནི། །རྫོགས་པའི་རིམ་པ་དག་ལས་བཤད། །དེ་ཡང་རྟེན་འབྲེལ་བརྡ་ཐབས་དག

།མེད་ན་མི་འབྱུང་ངེས་པས་ན། །བླ་མའི་དུས་མཐའ་བསྟེན་པར་བྱ། །རང་སེམས་རྟོགས་ན་འཚང་རྒྱ་ཞིང༌། །རང་གཞན་གཉིས་ཀྱི་དོན་ཆེན་འགྲུབ། །འདི་ཡང་གཞན་ནས་བཙལ་དུ་མེད། །ནོར་བུ་སྔགས་སྨན་འབྱོར་བ་ལྟར། །སེམས་ལ་ལྟ་དང་མ་བྲལ་ན། །ཞི་གནས་ཏིང་འཛིན་བཞི་ཐོབ་ནས། །མཐོང་སྤང་སྒོམ་ལམ་སློབ་པའི་ལམ། །མི་སློབ་ཕྱིར་མི་ལྡོག་ཐོབ་འགྱུར། །ཁ་ཅིག་ས་ལམ་མ་བསྒོམས་ཤིང༌། །ལྟ་བ་ཡས་ཕུབ་རྒྱུ་འབྲས་དོར། །ཅིག་ཅར་ཐོད་བརྒལ་ཡོད་ཅེས་སྨྲ། །དེ་ཡང་མཐོན་པོའི་འཛིན་སྟངས་ཡིན། །ལྟ་བ་ཡོད་དེ་རྟོགས་པ་མེད། །རང་རེའི་རྗེས་འབྲང་བུ་སློབ་དག །རྟོགས་པ་ཐོབ་པར་འདོད་པས་ན། །རིམ་གྱིས་དག་ལ་སློབ་པར་བྱ། །རྟོགས་པ་གོམས་པ་སྒོམ་པ་ཡིན། །སྒོམ་རྒྱུ་རྡུལ་ཙམ་མེད་པ་ལ། །ཡེངས་སུ་སྐད་ཅིག་མེད་པ་དེ། །ཕྱག་རྒྱ་ཆེན་པོའི་མན་ངག་ཡིན། །ཆོས་རྗེ་ཉིད་ཀྱིས་གསུངས་པས་ན། །དྲན་པ་རྒྱུན་ཆད་མེད་པར་བརྟེན། །དྲན་པ་ཞེས་བྱའང་ཐ་སྙད་ཡིན། །དེ་ཡང་ཀྱཻའི་རྡོ་རྗེ་ལས། །གང་ཕྱིར་ཡིད་ཀྱིས་མི་བསྒོམས་པར། །འགྲོ་བ་ཐམས་ཅད་བསྒོམ་པར་བྱ། །གསུངས་པའི་དོན་དེ་གང་ཞེ་ན། །ལྟ་བ་ཁས་ལེན་བྲལ་བ་ཡིན། །སྒོམ་པ་ཡིད་བྱེད་བྲལ་བ་ཡིན། །སྤྱོད་པ་བླང་དོར་བྲལ་བ་ཡིན། །འབྲས་བུ་ལྷན་སྐྱེས་རྣམ་གསུམ་ཡིན། །དེ་གོ་བར་གྱིས་ལ་ཉམས་སུ་ལོངས། །དམིགས་མེད་བསྔོ་བའི་རྒྱ་ཡིས་ཐོབ། །ཆོས་ལྔ་ལྡན་གྱི་དོན་ཚང་དང་ངོ་སྤྲོད་གཉིས། །ཁྱོད་དད་ལྡན་གྱི་སློབ་མ་སྙིང་སྟོབས་ཅན། །བན་ལྡོམ་རྒྱལ་མཚན་བཟང་པོ་ལ། །སྙིང་ནས་གཅེས་པར་གདམས་པ་ཡིན། །དགེ་བས་བྱང་ཆུབ་འཐོབ་པར་ཤོག། ༈ །།ཨོཾ་སྭ་སྟི། ཁ་ཟས་ཀྱི་སྦྱོར་བ་ངན་པ། །སྨན་དང་འགྲེད་ཀྱིས་བསྲུང་བར་དཀའ་བ་ཡོད་དེ། ཐིག་ལེ་ཉམས་པ་དང༌། འཁྲུ་བ་དང༌། སྐྱུག་པ་དང༌། ཚད་པའི་ནད་ཀྱི་བཏབ་པ་ལ་སོགས་པ་ལ་སྲུང་བས་མི་ཐུབ་པ་ལགས། རྟེན་འབྲེལ་གྱི་སྦྱོར་བ་གཞན་ཡང་རྟེན་འབྲེལ་མི་འགྲིགས་པས་བསྲུང་བར་དཀའ་བ་ལགས།

སྔགས་འདི་ང་རང་ཡིད་ཆེས་པས། གནོད་པ་སྲུང་བར་ནུས་པ་ལགས་པས། དང་པོ་བྱང་ཆུབ་ཀྱི་སེམས་དང༌། ཡི་དམ་གྱི་ལྷ་བསྒོམ། སྔགས་འདི་ལ་སྟོང་ཚོ་གསུམ་ཡན་ཅི་མང་བསྐྱལ། དལ་བའི་དུས་སུ་ཡང་ཅི་མང་བསྐྱལ། དེ་ནས་ཡིད་མི་ཆེས་པའི་ཁ་ཟས་དང་འཕྲད་ན། དང་པོར་བྱང་ཆུབ་ཀྱི་སེམས་དང་ལྷ་བསྒོམ། ཁ་ཟས་ལ་ཨོཾ་ཨཱཿཧཱུྂ་ལན་གསུམ་བཟླས་པས། ཡེ་ཤེས་ཀྱི་བདུད་རྩིར་དཀར་མེར་ལ་གྱུར་པར་བསམ། དེ་ལ་ཉི་ཤུ་རྩ་གཅིག་ཡན་ཆད་བཟླས་ལ། སྔགས་བཟླ་ཞིང༌། ཟ་བ་ནི་བཟའ་བཏུང་གིས་བསྲུང་བའོ། །ཁོང་དུ་སོང་ཟིན་ན། བཟའ་རྒྱུ་དང༌། བཏུང་བ་མཐའ་དག་དང༌། ཆུ་ལ་བཟླས་ཤིང་བཟའ་བཏུང་བྱ་བ་དང༌། ནད་ལ་ཤེས་པ་གཏད་ནས། བཟླས་པ་བྱས་པས་ཕན་པ་ལ་ཚེགས་མེད་པ་ལགས་སོ། །དཔེའི་ཀྲོ་ན། བྷི་ཧ་ན། བྷས་བྷ་བ། ཕུ་གང་ཏོ་ཏོ་ཤི། ཏོ་ཏི་བྷིས། ཛ་ཛཱ། ཁ་གྲོ་གྲོ། ཁ་གྲོ་གྲོ། དུག་སེ། ཏོག་སེ། སྭེ་ཏོ། ཏོད་ཅི་ནན། །

ཧོར་ཟླ་གཉིས་པའི་ཚེས་གྲངས་བཟང་པོ་ལ་གདན་ས་འབྲི་གུང་བྱང་ཆུབ་གླིང་ནས་བྲིས་པ་དགེ་ལེགས་ཡར་ངོ་ཟླ་ལྟར་འཕེལ་གྱུར་ཅིག །མངྒལཾ།།