༄༅། །རྗེ་རིན་པོ་ཆེ་ལ་ནང་སོ་རྒྱ་མཚོ་བས་ཞུས་པ་སྡོམ་གསུམ་གྱི་དྲིས་ལན་ཞེས་བྱ་བ།། རྗེ་རིན་པོ་ཆེའི་དགོངས་པ། སྡོམ་པ་གསུམ་གནད་གཅིག་ཅིང་ཡར་ལྡན་དང༌། རིགས་སྤྱོད་ཀྱི་ཚུལ་ཁྲིམས་སུ་བཞེད་གསུངས་འདུག་ཀྱང༌། དེང་སང་དགེ་སློང་གིས་ལས་རྒྱ་སོགས་སྔགས་ཀྱི་སྤྱོད་པ་གཙོ་བོར་བྱེད་པ་འདི། རྗེ་རིན་པོ་ཆེའི་དགོངས་པ་ཡིན་བྱས་འདུག་པ། དེ་ལྟར་ལགས་སམ། ཞེས་པའི་ལན་དུ། སྤྱིར་སྡོམ་པ་གསུམ་ལ་ཡར་ལྡན། འཆོལ་བསྲུང༌། གནད་གཅིག རབ་དབྱེ། རྣམ་གཞག་ལ་སོགས་པ་འདུག་པ་ལས། རང་རེས་གནད་གཅིག་ཉམས་སུ་ལེན་དགོས་པས། འདི་ཚོར་ཡང་ཁ་ཅིག་ལས་རྒྱ་ལ་སོགས་པ་བྱེད་པ་བྱུང་བ་དང༌། ཁྱེད་ཁམས་ནས་ཀྱང་རབ་ཏུ་བྱུང༌། བསྙེན་པར་རྫོགས་ནས། ཆང་དང་སྲོག་གཅོད་པ་ལ་མི་འཛེམ་པ་ཞིག་སྣང་བ། འདི་ཚོ་འཆོལ་བ་ཡིན་པས། སྡོམ་པར་བྱེད་དགོས་པས། ངེད་རང་ཡེ་བཀག་ཡེ་གནང་དཔང་དུ་བཙུགས་པའི་བསྟན་པ་ལ་གང་ཕན་བྱེད་དགོས་རྒྱུ་ཡིན་པས་དེ་ལྟར་མཛོད། ཆོས་རྗེ་རིན་པོ་ཆེ་ལ་སྡོམ་གསུམ་གྱི་ཞུ་བ་ཞུས་ལེན་དང་བཅས་པའོ།། །། 