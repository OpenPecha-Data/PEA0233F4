པ་མགོན་པོ་རྒྱལ་མཚན་པས་གཙོ་མཛད་པའི་སྐུ་འཁོར་ཐམས་ཅད་ཀྱི་མངོན་སུམ་དུ་མཐོང་གྲུབ་ལ་བྱུང་བས། རྗེ་བཙུན་ཉིད་ལ་ལྟས་ཡ་མཚན་ཅན་འདི་རྣམས་ཀྱི་རྒྱུ་མཚན་ཅི་ལགས་ཞུས་པས། རྗེ་བཙུན་ཉིད་ཀྱི་ཞལ་ནས། དཔའ་བོ་མཁའ་འགྲོའི་སྨན་གྱི་མཆོད་པ་བླ་ན་མེད་པ་ཡིན་ནོ། །ཞེས་གསུང་ཞིང་གནས་བསྟོད་ངོ་མཚར་ཅན་ཡང་མཛད་དོ། །ཡང་དུས་སྐབས་ཤིག་ལ་ཆབ་ཚན་ལ་ཕེབས་རྗེས་སྐུ་གྲིབ་ལ་བརྟེན་པའི་གཉན་འབྲུམ་གྱི་རྣམ་པ་གཅིག་སྐུ་ལ་བྱུང་བ་ལ་བརྟེན་པའི་ཟླ་བ་ཕྱེད་གཉིས་ཙམ་ཤིན་ཏུ་མཉེལ་ཚུལ་བསྟན་པའི་མཐར། གཟིམ་ཆུང་ན་ཐུགས་དམ་གཏོར་མ་མཛད་གྲུབ་རྗེས། སྐུ་ངལ་བ་ཞིག་གི་སྐབས་སྐུ་ཟུར་གཡས་ཕྱོགས་ཀྱི་ཀ་གདོང་གསོལ་ལྕོག་བསྒྲིགས་པའི་སྟེང་ན། ཡི་དམ་འཁོར་ལོ་བདེ་མཆོག་གི་སྐུ་ཡོངས་སུ་རྫོགས་པ་བྱིས་པ་ལོ་བདུན་པའི་ཚད་ཙམ་ཡོད་པ། མཚན་དང་དཔེ་བྱད་ཀྱིས་བརྒྱན་པ༑ དར་སྣ་ཚོགས་ཀྱི་ན་བཟའ་འཇའ་རིས་སུ་བཞེས་པ་ཞིག་འདུག་པ། གཟིགས་མ་ཐག་ཉམས་ཀྱི་སྣང་བ་ཡིན་དགོངས་ནས། ཆགས་ཞེན་འཛིན་པ་ཐམས་ཅད་དང་བྲལ་བ་ཉིད་ཀྱི་སྐུ་དང་དབྱེར་མེད་པ་སྣང་སྟོང་སྒྱུ་མ་ལྟ་བུའི་ཏིང་ངེ་འཛིན་ལ་སྙོམས་པར་བཞུགས་པའི་ངང་ནས། ཡང་སྐུ་ཟུར་གཡོན་གྱི་ཀ་གདོང་ན། བུ་མོ་ཤིན་ཏུ་མཛེས་ཤིང་ལང་ཚོ་དར་ལ་བབས་པ་མཚན་ཉིད་དང་ལྡན་པ་ཞིག ཡི་དམ་དངོས་ཀྱི་ཆ་ལུགས་སུ་བཞུགས་པའི་གསུང་གིས། མོས་གུས་གསོལ་བཏབ་མཛད་ནས་ཀྱང༌། དབང་བཞི་བཞེས་པར་མི་སྤྲོའམ། ཞེས་གསུང་བྱུང་དུས་སྐུ་ཤེད་ཀྱི་མ་ལྕོགས་བཞིན་པའི་ངང་ནས་ཕྱག་གི་ནེམ་ནེམ་མཛད་པས། སྣང་ལ་རྡོས་བཅས་ཀྱི་རང་བཞིན་དུ་མ་གྲུབ་པར་འཇའ་ལུས་སུ་འདུག་པས། མོས་གུས་དང་དག་སྣང་ཁྱད་པར་ཅན་འཁྲུངས་ཏེ། དབང་བཞི་ཀ་ཡོངས་སུ་རྫོགས་པར་བླངས་ནས། དེ་ཀའི་ངང་ལ་མཉམ་པར་བཞག་པས། སྙུང་གཞི་ནི་དེ་ཀའི་མོད་ལ་རང་སངས་ལ་སོང་འདུག ལུས་སེམས་ལ་སྔོན་ཆད་མེད་པའི་བསྐྱེད་རིམ་གྱི་གསལ་ཉམས། འཛིན་མེད་ཀྱི་སྟོང་ཉམས།

ཟག་མེད་ཀྱི་བདེ་ཉམས། གཉིས་མེད་ཟུང་འཇུག་གི་རྟོགས་པ་སྔར་ལས་ཁྱད་པར་དུ་གྱུར་པ་ཐུགས་ལས་འཁྲུངས་ཏེ། རྡོ་རྗེ་ཐེག་པའི་ཟབ་དོན་དབང་བཞིའི་དོན་མཐར་ཐུག་པ་དུས་འདི་ནས་མངོན་དུ་གྱུར་པ་ཡིན་ནོ། །དེ་ལྟར་ལུང་སྟོན་པའི་བུ་མོ་དེ་ནི། རྡོ་རྗེ་ཕག་མོ་དངོས་རང་ཡིན་པར་ཐུགས་ཡིད་ཆེས་ནས། ཞལ་གཉིས་མའི་ཆོག་སྒྲིགས་དེ་ཡང་རྗེ་བཙུན་མས་བསྐུལ་ནས་དར་རྒྱས་སུ་མཛད་དོ། །འདི་ལྟ་བུའི་ཚུལ་འདི་ནི་དཔལ་འཁོར་ལོ་སྡོམ་པ་དང༌། རྡོ་རྗེ་ཕག་མོས་ཞལ་དང་དངོས་སུ་བསྟན་པ་ལ། རྗེ་བཙུན་འདི་ཉིད་ཀྱིས། སྨིན་བྱེད་དབང་བཞི་ཞུས་ནས་གྲོལ་བྱེད་ལམ་བཞིའི་རྟོགས་པ་ཐུགས་ལ་འཁྲུངས་ཏེ། སྐུ་བཞི་མངོན་དུ་གྱུར་པའི་མཛད་པ་མཐར་ཐུག་པ་མཆོག་ཏུ་གྱུར་པ་ཡིན་ནོ། །དེ་དག་གི་དོན་ནི། རྗེ་ཉིད་ཀྱི་ཐུགས་དམ་ཉམས་ལེན་རྡོ་རྗེའི་ལུས་ལ་གནད་དུ་བསྣུན་པས། རྩ་དབུ་མའི་མདུད་པ་རང་སར་གྲོལ་བའི་ནང་དུ། རླུང་སེམས་ཁམས་དཀར་དམར་དང་བཅས་པ་དབྱེར་མེད་དུ་འདྲེས་པས། ཟག་མེད་ཀྱི་བདེ་བ་ཆེན་པོའི་རྟོགས་པ་ཐུགས་ལ་འཁྲུངས་པའི་ནུས་པ་ཡེ་ཤེས་དག་པའི་འཆར་སྒོ་ལ། དཔལ་འཁོར་ལོ་སྡོམ་པ་ཡབ་ཡུམ་གྱི་ཞལ་མངོན་སུམ་དུ་བསྟན་པ་ལ། དབང་བཞི་རྫོགས་པར་ཞུས་པས་སྐུ་བཞི་མངོན་དུ་གྱུར་པ་ཡིན་ནོ། །དེ་དག་གི་དོན་སྨྲས་པ། འགྲོ་བའི་སྐྱབས་མགོན་ཀུན་དགའི་མཚན་ཅན་དེ། །ཟབ་དོན་དབང་བཞིའི་དོན་ལ་ལེགས་སྦྱངས་པས། །མདུད་བྲལ་དབུ་མ་ཆོས་ཀྱི་ཕོ་བྲང་དེར། །རླུང་སེམས་ཐིག་ལེ་དབྱེར་མེད་འདྲེས་པའི་མཐུས། །ཡེ་ཤེས་འགག་མེད་བདེ་ཆེན་རོལ་པའི་གར། །དཔལ་ལྡན་འཁོར་ལོ་སྡོམ་པ་ཡབ་ཡུམ་ལ། །དངོས་སུ་དབང་ནོས་ལམ་བཞིའི་རྟོགས་པ་སྐྱེས། །སྐུ་བཞི་ཚེ་གཅིག་འགྲུབ་པ་ཁྱོད་ཉིད་ཙམ། །སྙིགས་དུས་རྒྱལ་བ་གཉིས་པ་རྡོ་རྗེ་འཆང༌། །མཆོག་གི་སྤྲུལ་སྐུ་ཀུན་དགའ་རིན་ཆེན་གྱི། །ཞབས་པད་བརྟན་ཅིང་མོས་པས་གསོལ་འདེབས་རྣམས། །ཡོངས་འཛིན་འདི་འདྲས་རྗེས་བཟུང་བློ་རེ་བདེ། །གདུང་ཤུགས་དྲག་པོས་སྙིང་ནས་གསོལ་བ་ཐོབ། །བྱིན་རླབས་དངོས་གྲུབ་འབྱུང་བར་ཐེ་ཚོམ་མེད། །ཅེས་པ་ནི་རྗེ་ཉིད་ཀྱི་འཁོར་ལོ་སྡོམ་པ་ཡབ་ཡུམ་ལ་དངོས་སུ་དབང་བཞི་ཞུས་པས་སྐུ་བཞི་མངོན་དུ་གྱུར་པ་ལ་རྗེས་སུ་ཡི་རང་བའི་ཚིགས་སུ་བཅད་པའོ། །ཏི་སྒྲོར་སྐུ་མཚམས་གྲོལ་ནས།

དགུང་ལོ་ལྔ་བཅུ་རྩ་འདྲེན་གྱི་བར་ལ། ཞིང་ཁམས་གཞན་གྱི་གདུལ་བྱ་ལ་དགོངས་པ་གཏད་པའི་གསུང་སྒྲོས་ངེས་པ་ཅན་ཕེབས་ཚུལ་ནི། ཕྱོགས་ཀྱི་དད་འདུས་མངའ་རིས་དང༌། དབུས་གཙང་དང༌། དྭགས་ཀོང་དང༌། མདོ་ཁམས་ལ་སོགས་པ་ནས༑ བླ་མ་དགེ་བའི་བཤེས་གཉེན། རྣལ་འབྱོར་ཕོ་མོ་ལ་སོགས་པ་དད་འདུས་ཀྱི་གདུལ་བྱ་བསམ་གྱིས་མི་ཁྱབ་པ་འཚོགས་པ་རྣམས་ལ། གང་ལ་གང་འདུལ་གྱི་སྒོ་ནས་དྲང་ངེས་ཀྱི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་དབྱར་ཆོས་དང་དགུན་ཆོས་ལ་སོགས་པ་ཟབ་ཅིང་རྒྱ་ཆེ་བ་གསུངས་སོ། །དེའི་ཚེ་ཆོས་ར་ནམ་འཚོགས་དུས་སུ། དལ་འབྱོར་རྙེད་པར་དཀའ་བ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་སོགས་ནན་གྱིས་རྒྱས་པར་གསུང་བ་དང༌། སྤྱིར་རྒྱལ་བའི་བསྟན་པ་འཕེལ་ཞིང་རྒྱས་པ་དང༌། ཁྱད་པར་སྙིང་པོའི་ཉམས་ལེན་བཤད་སྒྲུབ་ཀྱི་བསྟན་པ་ལ་རང་རེས་ཀྱང་ལག་རྗེས་ཆེ་བ་ཞིག་རང་དགོས་རྒྱུ་ཡིན་ཏེ། ཡིད་བཞིན་གྱི་ནོར་བུ་དགྲ་མང་བ་ལྟར་ཅུང་ཟད་དཀའ་ཙམ་བྱུང༌། དེ་ནི་སྤྱིར་སངས་རྒྱས་ཀྱི་བསྟན་པ་ཡུན་རིང་དུ་གནས་པར་དཀའ། སྒོས་ཟབ་ཆོས་ཉམས་སུ་ལེན་པ་ཉུང༌། ཁྱད་པར་དམ་ཆོས་དགོངས་པ་གཅིག་པ་ལྟ་བུ་ཡང་འཆད་མཁན་དཀོན། རང་རེ་ལྟ་བུ་ཡང་རྒྱུན་རིང་སྡོད་པའི་ཆོས་ཅན་མིན་པས། བརྒྱ་བཤད་སྟོང་བཤད་བྱས་ཀྱང་དོན་རྩ་ཉམས་ལེན་ལ་འབུང་དགོས་པ་ཡིན་ནོ། །ཞེས་ཞིང་ཁམས་གཞན་དུ་དགོངས་པ་གཏད་པའི་གསུང་དང༌། ཐུགས་སྐྱོ་ཤས་དང་ངེས་འབྱུང་གི་མདངས་ཡོད་པའི་བཀའ་ལུང༌༑ བུ་སློབ་རྣམས་ཉམས་ལེན་ལ་སྐུལ་བའི་ཞལ་བཀོད་ཡང་ཡང་གནང་གིན་འདུག་དུས། ཆོས་ཉན་གྱི་གྲྭ་བུ་སློབ་དབང་རྣོན་ཁ་རེ་ནང་ཕན་ཚུན། རྗེ་རིན་པོ་ཆེའི་གསུང་འབྱོན་ལུགས་འདི། ཞིང་གཞན་དུ་མྱུར་བར་འབྱོན་པའི་གསུང་རིགས་འདྲ་ཡང་དོན་ལ་དཔེ་མེད་ལས་ཆེ་སྙམ་པའི་ངང་ནས། ནང་ཕན་ཚུན་ཅུང་ཟད་གླེང་བ་དང༌༑ བླ་མ་དང་བྲལ་དོགས་པའི་གདུང་བ་དྲག་པོ་དང༌། སེམས་ཁོང་དུ་ཆུད་པའི་སྐྱོ་ཤས་ཀྱི་ངང་ནས་མིག་མཆི་མས་གང་ཞིང་ངག་ཏུ་ཤུགས་རིང་འབྱིན་པར་བྱེད་དོ། །ཆོས་ཉན་ཕལ་ཆེར་ནི།

རྗེ་བཙུན་རིན་པོ་ཆེ་ཞིང་གཞན་དུ་འབྱོན་པའི་གསུང་ངེས་པ་ཅན་ནི་མ་གོ། ལས་འབྲས་ལ་ཡིད་ཆེས་དགོས་ཚུལ་དང༌། ཚེ་ལ་ལོང་མེད་པས་ཟབ་དོན་ཉམས་ལེན་ལ་འབུང་དགོས་ཚུལ་གྱི་གསུང་སྒྲོས་ཁྱད་པ་ཅན་རྣམས་རང་རྒྱུད་ལ་འབྱོར་བས་དེར་འདུས་པ་ཐམས་ཅད་འཁོར་བ་ལ་སྐྱོ་ཞིང་ངེས་པར་འབྱུང་བའི་ངང་ནས་དོན་གྱི་ཉམས་ལེན་ལ་བརྩོན་ཞིང་ཐུགས་དམ་ལ་བོགས་ཐོན་པ་ཡིན་ནོ། །དེ་ལྟར་ཞིང་ཁམས་གཞན་དུ་འབྱོན་པའི་གསུང་སྒྲོས་ཤུགས་འབྱུང་ལ། ཆོས་ར་དང་བཞུགས་གྲལ་སོགས་གང་ཕེབས་སུ་གསུངས་ཀྱང༌། རྗེས་ལ་གོ་བ་མ་གཏོགས་དེ་དུས་ཞིང་གཞན་དུ་འབྱོན་པར་མ་གོ་བ་ཤ་སྟག་ཡིན་ནོ། །ཡང་སྐབས་ཤིག་ཏུ། དུས་འཁྲུགས་ཚོ་ལ་བརྟེན་པའི་ཐུགས་ངེས་པར་འབྱུང་ཞིང༌། ཞིང་གཞན་དུ་འབྱོན་པའི་གསུང་སྒྲོས་ཆོས་ར་སོགས་སུ་ཤུགས་འབྱུང་ལ། གསུང་མགུར་གྱི་ཚུལ་དུ་འདི་གསུངས་སོ། །སྤྱིར་འཁོར་བ་སྐྱིད་མེད་སྡུག་བསྔལ་རང་བཞིན་ལ། །བྱེ་བྲག་སྙིགས་མའི་དུས་ཀྱི་སྐྱེ་དགུ་རྣམས། །བསོད་ནམས་ཕྱོགས་རེ་གང་ལའང་ཡིད་བརྟན་མེད། །བདེ་སྐྱིད་སྣང་བ་བྱིས་པའི་རྩེ་དགའ་འདྲ། །མི་རྟག་འགྱུར་བ་ཚོ་སོམས་ལ་ལྷ་ཆོས་གྱིས། །བླ་མ་ཡང་ཡང་དུ་རྙེད་དཀའ་གདམས་ངག་ལོང༌། །དམ་ཆོས་ཟབ་མོ་དང་འཕྲད་དཀའ་འབུངས་ལ་བསྒོམ། །དུས་ངན་སྐྱེ་བོ་རྣམས་འདུལ་དཀའ་འཐབ་རྩོད་ཅན། །བན་རྒན་སྐྱུ་ར་ཡང་མི་སྡོད་འགྲོ་སྙིང་འདོད། །ད་ལྟར་གསོལ་བ་རེ་བཏབ་ན་ཕྱི་མ་ཡང་འཕྲད། །སྙིགས་མའི་སེམས་ཅན་ཚོ་སྙིང་རེ་རྗེ་ན་ཡང༌། །ཐུབ་ཆེན་ཀླུ་སྒྲུབ་སྐྱོབ་པས་གྲོངས་ཚུལ་བསྟན། །བན་རྒན་ཕུང་པོ་ནམ་འདོར་ཆ་མེད་དོ། །ཞེས་པ་ལ་སོགས་པའི་ཐུགས་སྐྱོ་ཤས་ཀྱི་སྒོ་ནས་གསུང་གཞུག་ཐུང་ཐུང་འབའ་ཞིག་གསུངས་སོ། །དེ་ནས་རྗེ་བཙུན་དེ་ཉིད་དགུང་ལོ་ལྔ་བཅུ་ང་གཅིག་པ་བྱ་ལོའི་དུས་ཀྱི་ཚེ༑ གངས་རིའི་ཁྲོད་ཀྱི་མཆོད་སྡོང་ཆེན་པོ། རྟེན་མཆོག་བཀྲ་ཤིས་སྒོ་མང་ལེགས་པར་གྲུབ་ནས་ནང་བཞུགས་ཀྱི་དུས་ལ་བབ་པའི་ཚེ།

ཐོག་མར་བཀའ་བརྒྱུད་བླ་མ་རྣམས་ཀྱི་གསང་མཚན་གྲངས་མང་སྔོན་པོ་གསེར་གྱི་བྲིས་པ་པོ་ཏི་ལོངས་པ་དུ་མ་དང༌། དེ་བཞིན་གཤེགས་པའི་རིང་བསྲེལ་དང་རྒྱ་བོད་ཀྱི་བླ་མ་པཎ་གྲུབ་ཚད་ལྡན་རྣམས་ཀྱི་རིང་བསྲེལ་སོགས་ངོ་མཚར་ཆེ་བ་བྱིན་རླབས་ཅན་མང་པོ་དང༌། དེ་ནས་རིམ་པ་བཞིན། བླ་མ་དང་དེ་བཞིན་གཤེགས་པའི་སྐུའི་རྟེན་བྱིན་རླབས་ཅན་མང་པོ་དང༌༑ གཟུངས་སྔགས་བྱིན་རླབས་ཅན། སྟོད་སྨད་བར་གསུམ་ལ་འཇུག་པར་གསུངས་པ་རྣམས་དང༌། ཁྱད་པར་རྒྱལ་བའི་བཀའ་འགྱུར་ཚང་མ་རྣམས་གོ་རིམ་མ་ནོར་བར་བཞུགས་པ་དང༌། གཞན་ཡང༌། སྐུ་གསུང་ཐུགས་ཀྱི་རྟེན་ངོ་མཚར་ཅན་དང༌། གྲུབ་ཆེན་ཡོངས་འཛིན་ཁྱད་པར་ཅན་གྱི་དབུ་ལོ་ཕྱག་སེན་ལ་སོགས་པ་བསམ་གྱིས་མི་ཁྱབ་པ་རྣམས་དང༌། གཞན་ཡང༌། གནོད་སྦྱིན་འཁོར་ལོའི་བང་མཛོད་དང༌། དེ་ཐམས་ཅད་ཀྱི་འཁྲུགས་སེལ་ཀྱི་གཟུངས་དུ་མ་དང༌། རིན་པོ་ཆེ་སྣ་ལྔ་ལ་སོགས་རིན་པོ་ཆེ་བསམ་གྱིས་མི་ཁྱབ་པ་དང༌། འབྲུ་སྣ་ལྔ་དང༌། སྨན་སྣ་ལྔ་དང༌། ཇ་གོས་དར་དང༌། མངར་གསུམ་དང༌། དཀར་གསུམ་དང༌། ལྷ་དང་མིའི་ཟས་སྣ་ལ་སོགས་པ་དཔག་ཏུ་མེད་པ་མ་ལུས་ཤིང་ལུས་པ་མེད་པ་ཐམས་ཅད་དང༌། ཁྱད་པར་རྗེ་བཙུན་འདི་ཉིད་ཀྱི་དབུ་ལོ་དང་ཕྱག་སེན་དང༌། ན་བཟའ་གསོལ་སྤྱད་ཆ་ཚང་ལ་སོགས་ཏེ། གཟུངས་གཞུག་གི་ཁྱད་པར་མདོ་རྒྱུད་ནས་ཇི་ལྟར་གསུངས་པ་ལས། གོང་མ་རྣམས་ཀྱི་ཕྱག་ལེན་ཇི་ལྟར་མཛད་པའི་རིམ་པ་མཐོང་བ་བརྒྱུད་པ་ལས་ཇི་ལྟར་བྱུང་བ་བཞིན་མཚན་ཉིད་ཡོངས་སུ་རྫོགས་པ་མཛད་པ་ཡིན་ནོ། །དེ་ལྟར་གཟུངས་གཞུག་ལེགས་པར་གྲུབ་པའི་རྟེན་འདི་ཉིད་ལ་རབ་ཏུ་གནས་པ་རྒྱ་ཆེན་པོ་མཛད་པའི་གཙོ་བོ་རྗེ་བཙུན་རིན་པོ་ཆེ་འདི་ཉིད་ཀྱིས་མཛད་དོ། །དགེ་སློང་གི་དགེ་འདུན་སྣམ་སྦྱར་གྱི་རྒྱལ་མཚན་ཐོགས་པ་བརྒྱ་སྟོང་མང་པོས་ཐོག་དྲངས་ཏེ་དགེ་འདུན་གྱི་ཚོགས་པ་རྒྱ་མཚོ་ལྟ་བུས། གཟའ་སྐར་གྱི་འགྲུབ་སྦྱོར་བཟང་པོ་ལ། མེ་ཏོག་འཐོར་བའི་དུས་སུ།

ལྷ་དང་མཁའ་འགྲོས་མེ་ཏོག་གི་ཆར་ཆེན་པོས་ནམ་མཁའི་ཁམས་ཐམས་ཅད་ཡོངས་སུ་གང་བར་བྱས་ཏེ། ལྡིང་ཞིང་འབབ་པར་གྱུར། རི་བོའི་ངོས་ཀུན་ཀྱང་འཇའ་ཚོན་གྱིས་དྲྭ་བས་ཆོད་པར་གྱུར། བར་སྣང་ལས་རོལ་མོའི་སྒྲ་སྙན་ཡང་འབྱུང་བར་གྱུར༑ ས་གཞི་ཐམས་ཅད་དྲི་བཟང་གིས་ངད་པས་ཁྱབ་པར་གྱུར་ཏོ། །དེ་ལྟར་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་རྒྱ་ཆེན་པོའི་ངང་ནས། རྒྱལ་བ་རྣམས་ཀྱི་མདོ་རྒྱུད་ལས་ཇི་ལྟར་གསུངས་པ་ལྟར་རབ་ཏུ་གནས་པ་མཛད་པའི་དུས་སུ། ཡེ་ཤེས་སེམས་དཔའ་དངོས་སུ་བཞུགས་པའི་ལྟས་དང་ཆོ་འཕྲུལ་དཔག་ཏུ་མེད་པ་བྱུང་ཞིང༌། བློ་མིག་དག་པ་རྣམས་ཀྱི་མངོན་སུམ་དུ་ཡེ་ཤེས་སེམས་དཔའི་ཚོགས་འཇའ་འོད་ཀྱི་རྣམ་པར་བར་སྣང་གི་ཚོགས་གང་བར་བྱོན་ནས། རྟེན་བཀྲ་ཤིས་སྒོ་མང་ལ་ཐིམ་པར་གྱུར་པའི་མོད་ལ། རྟེན་གསུམ་རྣམས་ལས་འོད་ཟེར་གྱི་ཕྲེང་བ་བརྒྱ་སྟོང་དུ་མ་འཕྲོས་ཤིང་འཇིག་རྟེན་གྱི་ཁམས་རབ་འབྱམས་ཐམས་ཅད་འོད་ཟེར་ཆེན་པོས་ཁྱབ་པར་མཐོང་ངོ༌། །དེ་ནས་ཆོས་བཟང་ལྷའི་མདུན་སའི་དཔལ་ཕུན་སུམ་ཚོགས་པའི་གཟི་ལ་འགྲན་པར་ནུས་པའི་གྲལ་ཆེན་གྱི་བཀོད་པ་མཛད་ནས། རོ་བརྒྱ་ལྡན་པའི་ཟས་སྣའི་བྱེ་བྲག་དཔག་ཏུ་མེད་པ་རྣམས་ཀྱི་བསྙེན་བཀུར་བཟང་པོ་ཕུན་སུམ་ཚོགས་པའི་སྟེང་དུ། ཡོན་གྱི་ཁྱད་པར་དཔོན་མོ་ཆེ་པས་ཐོག་དྲངས་རྣམས་ལ་རིམ་བཞིན་དུ་བཅུད་ཀྱིས་གང་བའི་གན་དཀར་གྱིས་ཐོག་དྲངས་གསེར་སྤྱད་དང་དངུལ་སྤྱད་ཆ་ཡོངས་སུ་རྫོགས་པ་དང་རི་མོའི་ཁྱད་པར་དང་ལྡན་པའི་ཁ་བཏགས་དང༌། དེང་ཕོན་ཟ་འོག་ལ་སོགས་པ་གོས་དར་གྱི་ཡུག་བཟང་ཞིང་མདོག་མཛེས་པ་བརྒྱ་ཕྲག་དུ་མ་དང༌། ལུ་ཧང་ལ་སོགས་པའི་རྒྱུ་བཟང་མཆོག་ཏུ་གྱུར་པའི་ན་བཟའ་ཆ་ཚང་བ་དང༌། ཤིན་ཏུ་བཟང་བའི་རྟ་མཆོག་དང་དྲེའུ་རབ་ཏུ་མང་པོ་དང༌། གསེར་དངུལ་གཡུ་མུ་ཏིག་ལ་སོགས་པ་ལྷ་དང་མིའི་རིན་པོ་ཆེའི་རྣམ་གྲངས་དུ་མའི་ཚོགས་དང༌། ཇ་སིག་བརྒྱ་ཕྲག་ཏུ་ལོངས་པ་བཟང་ཞིང་ངད་པ་འཐུལ་བ་དག་དང༌།

གཞན་ཡང་མཛོ་ཕོ་མོ། གོ་ཁྲབ། ཟངས་སྤྱད་ལ་སོགས་ཏེ་ས་གཞི་ཐམས་ཅད་གང་ཞིང་ཁྱབ་པར་གྱུར་པ་ཡིན་ནོ། །མེ་ཏོག་འཐོར་བའི་བླ་མ་ཆེ་དགུ་སོགས་ཚོགས་པ་རྒྱ་མཚོ་ལྟ་བུ་ཐམས་ཅད་ལའང༌། སྐབས་ཐོབ་ཀྱི་གནང་སྦྱིན་དང་བཅས་ཏེ། མདོར་ན་རྣམ་ཐོས་ཀྱི་བུའི་དཔལ་འབྱོར་ཟིལ་གྱིས་གནོན་ནུས་པའི་གནང་སྦྱིན་གྱི་ཚོགས་རྣམས་ཀྱིས་སྐྱེ་དགུ་ཐམས་ཅད་ལུགས་གཉིས་ཀྱི་འབྱོར་པ་ཕུན་སུམ་ཚོགས་པ་ལ་བཀོད་པ་འདི་ཡང་ངོ་མཚར་རྨད་དུ་བྱུང་བའི་མཛད་པ་རླབས་པོ་ཆེ་ནམ་མཁའི་མཛོད་ལ་དབང་བསྒྱུར་བའི་རྫུ་འཕྲུལ་གྱི་བཀོད་པ་བླ་ན་མེད་པ་འགྲོ་བའི་མིག་ལམ་དུ་བསྟན་པ་ཡང་མཆོག་གི་སྤྲུལ་སྐུའི་རྣམ་པར་ཐར་པ་ཡིན་ནོ། །དེ་ལྟར་རྗེ་འགྲོ་བའི་མགོན་པོ་སྐྱོབ་པ་ཀུན་དགའི་མཚན་ཅན་འདི་ཉིད་རྣམ་དཀར་གྱི་མཛད་པ་ལ་ཐུགས་སྟོབས་ཤིན་ཏུ་ཆེ་ཞིང་ཐུགས་བཞེད་ཇི་ལྟར་ཡོད་པ་བཞིན། དཔའ་བོ་དང་མཁའ་འགྲོ་རྣམས་ཀྱིས་རྩོལ་མེད་དུ་གྲོགས་མཛད་ཅིང༌། དངོས་སུ་བཀའ་ལུང་དང་དུ་ལེན་པའི་ཞབས་འབྲིང་བ་སྐྱེ་བ་དཔག་ཏུ་མེད་པ་ནས་རྗེ་ཉིད་ཀྱི་ཕྲིན་ལས་བསྒྲུབ་པར་སྨོན་ལམ་རྣམ་པར་དག་པས་མཚམས་སྦྱར་བའི་སྐྱེས་མཆོག ཅི་གསུང་བཀའ་བཞིན་སྒྲུབ་པའི་ཚད་མེད་པའི་མོས་གུས་དང་ལྡན་པ། མ་རུངས་པ་ཚར་གཅོད་པའི་དཔའ་བོ་ཆེན་པོ། དཔལ་མིའི་དབང་པོ་མགོན་པོ་རྒྱལ་མཚན་དེ་ཉིད་ཀྱིས། རྗེ་རྒྱལ་བའི་དབང་པོའི་དགོངས་བཞེད་རྣམ་དཀར་གྱི་མཛད་པ༑ དཔོན་བློན་གྱི་ཚུལ་བཟུང་ནས་དངོས་སུ་སྒྲུབ་ཚུལ་བསམ་གྱིས་མི་ཁྱབ་ལ་ཁྱད་པར་ཐུགས་དམ་བཀྲ་ཤིས་སྒོ་མང་སྔར་ཡོད་རྣམས་ལས། རྒྱ་ཆེ་ཞིང་དཔངས་མཐོ་བ་ལྷ་གྲངས་མང་བ་བཟོ་ཁྱད་མཆོག་ཏུ་གྱུར་པ་ཡོངས་སུ་རྫོགས་པར་གྲུབ་པ་ནི། སྦྲུལ་ལོ་ནས་དབུ་བཙུགས་ནས། བྱ་ལོ་སྟོན་ཟླ་ར་བའི་སྐབས་དེར་གྲུབ་པ་ཡིན་ནོ། །འདི་ཉིད་ལེགས་པར་སྒྲུབ་པའི་ཁུར་གྱི་གཙོ་བོ། མི་དབང་མགོན་པོ་རྒྱལ་མཚན་དཔལ་བཟང་པོས་བསྣམས་ནས། ཚད་མེད་པའི་དཀའ་བ་དང་དུ་བླངས་ཏེ།

རྗེ་བཙུན་ཉིད་ཀྱི་དགོངས་པ་ཇི་ལྟར་ཡོད་པ་བཞིན་བསྒྲུབས་པ་ཡིན་ནོ། །དེ་ནས་དཔོན་མོ་ཆེ་འཁོར་བཅས་ཐམས་ཅད་ཀྱང༌། རྗེ་ཉིད་ཀྱི་གསུང་གི་བདུད་རྩིས་སྨིན་པར་མཛད་དེ། གསེར་གདུགས་ཀྱི་བཀའ་བཀོད་ཀྱང་དང་དུ་བླངས་ཏེ། རྗེ་ཉིད་ལ་མི་ཕྱེད་པའི་དད་པ་བརྟན་པོ་དང་ལྡན་པའི་ངང་ནས། སྐྱེ་བ་དང་ཚེ་རབས་ཐམས་ཅད་དུ་རྗེས་སུ་འཛིན་ཅིང༌། གསུང་གི་བདུད་རྩི་མྱོང་བའི་སྨོན་ལམ་རྒྱ་ཆེན་པོ་བཏབ་སྟེ་རང་རང་གི་གནས་སུ་དཔལ་འབྱོར་ཕུན་སུམ་ཚོགས་པ་དང་བཅས་ཏེ་སླེབ་ནས༑ གཉེན་བཤེས་ཀྱི་ཚོགས་ཐམས་ཅད་དབུལ་བ་དང་བྲལ་བར་བྱས་སོ། །ཐུགས་དམ་བཀྲ་ཤིས་སྒོ་མང་བཞེངས་ཚུལ་ལ་ངོ་མཚར་དད་པས་ཚིགས་སུ་བཅད་དེ་སྨྲས་པ༑ རྒྱལ་བའི་རྣམ་སྤྲུལ་ཀུན་དགའ་རིན་ཆེན་གྱི། །ཐུགས་དམ་རྟེན་མཆོག་ཚོགས་གཉིས་གསོག་པའི་ཞིང༌། །ཁམས་གསུམ་རིན་ཆེན་མ་ལུས་སྤུངས་པའི་རི། །ཡི་དམ་དཀྱིལ་འཁོར་ལྷ་ཡི་གཞལ་ཡས་ཁང༌། །དུས་གསུམ་རྒྱལ་བ་རྒྱལ་སྲས་ལྷ་ཡི་ཚོགས། །སུམ་སྟོང་བཅུ་ཕྲག་ལྔ་ཡི་གྲོང་ཁྱེར་མཆོག །འགྲོ་ཀུན་ཚོགས་གཉིས་གསོག་པའི་རྟེན་གཅིག་པུ། །ངོ་མཚར་མཆོག་གྱུར་བཀྲ་ཤིས་སྒོ་མང་འདི། །རྗེ་བཙུན་ཉིད་ཀྱི་ཐུགས་རྗེའི་དཔལ་ལས་གྲུབ། །འདི་ཡི་ཕྱོགས་སུ་ལོངས་སྤྱོད་བཏང་བ་དང༌། །སྒོ་གསུམ་གུས་པས་དད་ཅིང་མོས་པ་དང༌། །བྱ་བ་བྱེད་དང་རྗེས་སུ་ཡི་རང་དང༌། །རྒྱུ་རྐྱེན་འདྲེས་དང་འབད་པ་བྱས་པ་སོགས། །གནས་སྐབས་ཚེ་རིང་ནད་མེད་འབྱོར་ལྡན་ཞིང༌༑ ༑ཕྱི་མ་བྱང་ཆུབ་ཐོབ་པར་རྒྱལ་བས་གསུངས། །རྗེ་བཙུན་འདི་འདྲས་རྗེས་སུ་བཟུང་བ་ཡི། །སྐྱེ་འགྲོ་ཐམས་ཅད་དལ་འབྱོར་སྙིང་པོ་ལོན། །བསམ་དོན་ཆོས་བཞིན་འགྲུབ་པར་ཐེ་ཚོམ་མེད། །དེ་ཕྱིར་དགའ་བར་གྱིས་ལ་གསོལ་བ་ཐོབ། །ཅེས་སོ། །དེ་ལྟར་འགྲན་ཟླ་ཐམས་ཅད་དང་བྲལ་བའི་བདག་ཅག་གི་བླ་མ་དམ་པ་རིགས་རུས་ཆོ་འབྲང་གི་མངོན་པར་མཐོ་བ། གནས་སྐབས་དང་མཐར་ཐུག་གི་ཡོན་ཏན་ཐམས་ཅད་ཀྱི་རྩེ་མོར་སོན་ཞིང༌།

འགྲོ་ཀུན་སྲིད་པའི་རྒྱ་མཚོ་ཆེན་པོ་ལས་བསྒྲལ་བར་བྱེད་པའི་དེད་དཔོན་ཆེན་པོ་འདིས། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་གུས་པ་རླབས་པོ་ཆེའི་སྒོ་ནས་སྲི་ཞུའི་རིམ་པ། རྒྱལ་བའི་བཀའ་བསྟན་འགྱུར་རབ་འབྱམས་ལྷའི་འཁོར་ལོ་མ་ལུས་ཤིང་ལུས་པ་མེད་པའི་སྐུ་གཟུགས་ཀྱི་བྱེ་བྲག བཀྲ་ཤིས་སྒོ་མང་དོན་གཉིས་ལྷུན་གྲུབ་ཏུ་སྩོལ་བའི་ཡིད་བཞིན་གྱི་ནོར་བུ་རིན་པོ་ཆེ་འདི་ཉིད་བཞེངས་པའི་དགོངས་པ་མཐར་ཕྱིན་ཏེ། ངོ་མཚར་བའི་རྟེན་འདི་ཉིད་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་རྒྱ་ཆེན་པོ་འབུལ་བའི་ངང་ནས༑ ཕྱོགས་ཀྱི་དད་འདུས་དགེ་འདུན་རྒྱ་མཚོའི་ཚོགས་ལ་ཆོས་ཀྱི་འཁོར་ལོ་བསྐོར་བར་བཞུགས་སོ། །དེའི་ཚེ། དད་འདུས་ཀྱི་བུ་སློབ་བསམ་གྱིས་མི་ཁྱབ་པ་འདུས་པའི་ནང་ནས་གཙོ་ཆེ་བ་འགའ་ཞིག་སྨོས་པ་ནི་འདི་ལྟ་སྟེ། ཇོ་གདན་པའི་མཁན་ཆེན་ཀུན་དགའ་དཔལ་འབྱོར་བ་དང༌། གླིང་གི་དུ་སི་ཏིང་འཛིན་འོད་ཟེར་བ་དང༌། ཆོས་སྒོ་བའི་ཁུར་འཛིན་པ་ངག་གི་དབང་པོ་ཞེས་པ་དང༌། སྨིན་གྲོལ་གྱི་མངའ་བདག་གངས་དཀར་རས་ཆེན་པ་དང༌། ཁྲ་བ་ཁའི་གདན་ས་བ་མཁས་གྲུབ་བསོད་ནམས་རྒྱ་མཚོ་བ་དང༌༑ མཁས་བཙུན་ཆེན་པོ་བྱ་ཡུལ་སྤྱན་སྔ་ཆོས་གྲགས་རྒྱལ་མཚན་དང༌། ཡང་དག་པའི་དགེ་བའི་བཤེས་གཉེན་འཆད་ཀ་བའི་སྤྱན་སྔ་དང༌། རབ་འབྱམས་གཞུང་ལུགས་རྒྱ་མཚོའི་མངའ་བདག་ཆེན་པོ་རྡོ་རྗེ་རྒྱལ་མཚན་པ་དང༌། མཚུངས་མེད་དོན་གྲུབ་རྒྱལ་གྱི་སྐུ་སྐྱེ་ཀུན་དགའ་རྒྱ་མཚོ་ཞེས་པ་དང༌། སྔགས་འཆང་རྡོ་རྗེ་འཛིན་པ་ཆེན་པོ་ཀུན་དགའ་རྒྱ་མཚོ་ཞེས་པ་དང༌། བཤེས་གཉེན་དམ་པ་བཀའ་བཅུ་སྨྲ་བའི་དབང་པོ་སྨོན་ལམ་དཔལ་དང༌། མཁས་གྲུབ་ཆེན་པོ་རིན་ཆེན་རྒྱ་མཚོ་བ་དང༌། གཞན་ཡང་རྩོད་མེད་ཀྱི་གྲུབ་ཆེན་ཟུར་མང་ཆོས་རྗེ་བློ་གྲོས་རྒྱ་མཚོ་བ་དང༌། སྟག་ལུང་པའི་མཁན་སློབ་ཆོས་གསུམ་དང༌། དཔལ་ལྡན་འབྲུག་པའི་ཆོས་རྗེ་རིན་ཆེན་དང༌། ཏི་སེའི་རྡོར་འཛིན་མགོན་པོ་ཡེ་ཤེས་ཞེས་པ་དང༌།

དཔལ་ལྡན་བློ་གྲོས་ཞེས་པ་དང༌། ལ་ཕྱིའི་རྡོར་འཛིན་བློ་གྲོས་དཔལ་ལྡན་པ་དང༌། རྡོར་འཛིན་ཀུན་དགའ་རྡོ་རྗེ་ཞེས་པ་དང༌། ཙཱ་རི་རྡོར་འཛིན་བསོད་ནམས་རྒྱལ་མཚན་ལ་སོགས་ཏེ། གནས་གསུམ་གངས་རིའི་རྡོར་འཛིན་ཆེན་པོ་རྣམས་དང༌། མདོར་ན་སྟོད་ཀྱི་ཁ་ཆེ་ནས༑ སྨད་ཀྱི་རྒྱའི་འཁོར་ས་ཡན་ཆད་ཀྱི་བར་ན་ཡོད་པའི་དབུས་གཙང་ལ་སོགས་པའི་ཆེ་བཙུན་དང༌། དགེ་བཤེས་དང༌། རྣལ་འབྱོར་པ་ལ་སོགས་པ་ཐམས་ཅད་ཀྱིས་རྗེ་བཙུན་འདི་ཉིད་ཀྱི་ཞབས་ལ་གཏུགས་ཤིང་ཐེ་ཚོམ་སྒྲོ་འདོགས་ཐམས་ཅད་བཅད་ནས། གངས་རིའི་ཁྲོད་ཀྱི་གནས་གསུམ་ལ་སོགས་ཏེ། གཡའ་ཁྲོད་དང་གངས་ཁྲོད་ལ་སོགས་པ་བཟུང་ནས། འགའ་ཞིག་གིས་ནི་ཚོགས་པ་རྒྱ་མཚོ་ལྟ་བུ་སྐྱོང་བའི་འགྲོ་དོན། འགའ་ཞིག་གིས་ནི་ཚེ་སྒྲུབ་པ་སྙོམས་པའི་ཉམས་ལེན། འགའ་ཞིག་གིས་ནི༑ ལོ་གསུམ་ཕྱོགས་གསུམ་གྱི་སྒྲུབ་པ། ཐམས་ཅད་ཀྱང་དབྱར་མཚམས་དགུན་མཚམས་ལ་སོགས་པའི་སྒོ་ནས་སྒྲུབ་བརྒྱུད་བསྟན་པའི་རྒྱལ་མཚན་བཙུགས་པས། རྗེ་བཙུན་འདི་ཉིད་རྒྱལ་བའི་བསྟན་པའི་བདག་པོ་ཐུབ་དབང་གཉིས་པ་ལྟ་བུར་གྱུར་པའོ། །ཡང་དུས་སྐབས་དང༌། བཀའ་རབ་འབྱམས་སྨྲ་བའི་དབང་པོ་རྡོ་རྗེ་རྒྱལ་མཚན་པ་ལ་ཡང༌༑ སྔར་ནས་སྨིན་གྲོལ་ལ་བཀོད་པའི་སྟེང་དུ། སྒོམ་ཞྭ་བཀའ་རྟགས་ཀྱི་ཕྱག་རྒྱ་སོགས་རྟེན་འབྲེལ་གནང་སྦྱིན་དང་བཅས་པ་མཛད་ནས། སྤྱིར་རྒྱལ་བའི་བསྟན་པ་སྒོས་བཀའ་བརྒྱུད་ཀྱི་བསྟན་པ་འཛིན་དགོས་པའི་བཀའ་ལུང་ཞིབ་རྒྱས་སུ་གནང་བ་ལ་སོགས་ཏེ། དུས་རྟག་ཏུ་རྒྱལ་བའི་བསྟན་པ་འཕེལ་བའི་ཐབས་འབའ་ཞིག་ལ་འཇུག་པར་མཛད་དོ། །གཞན་ཡང་རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་འདི་ཉིད་ཀྱིས། བླ་མ་ཡི་དམ་མཁའ་འགྲོ་བསམ་གྱིས་མི་ཁྱབ་པ་ཞལ་གཟིགས་ནས༑ ཆོས་དངོས་སུ་གསན་པ་དང༌། ཆོས་སྐྱོང་གི་ཕྲིན་ལས་རྩོལ་མེད་དུ་སྒྲུབ་པ་དང༌། སྡེ་བརྒྱད་དང་མི་མ་ཡིན་བྲན་དུ་འཁོལ་བ་དང༌། སྔོན་མཁྱེན་དང་གྲུབ་རྟགས་དཔག་ཏུ་མེད་པ་སྟོན་ནུས་པ་སོགས་སྐུ་གསུང་ཐུགས་ཀྱི་ཡོན་ཏན་བསམ་གྱིས་མི་ཁྱབ་པ་ཡོད་ཀྱང༌།

ཕལ་ཆེར་ནི་ཤིན་ཏུ་གསང་བའི་ཚུལ་གྱིས་སྦེད་པ་ཁོ་ན་རང་མཛད་པ་ཡིན་ཞིང༌། སྐུ་ཚེའི་སྟོད་ལ་སོ་སོ་སྐྱེ་བོའི་མིག་ལམ་དུ་ཅུང་ཟད་རིག་པ་རྣམས་ནི། སྔར་གོང་དུ་བསྟན་པ་ལྟར་ཟུར་ཙམ་བསྟན་པ་ཡིན་ལ། སྐུ་ཚེའི་སྨད་ལ་མཁའ་འགྲོ་ཆོས་སྐྱོང་གི་ཕྲིན་ལས་སྒྲུབ་པ་དང༌། མཐུ་སྟོབས་དང་རྡུ་འཕྲུལ་གྱི་ནུས་པས་བདུད་དང་ལོག་འདྲེན་ཚར་བཅད་ཅིང་ཟིལ་གྱིས་མནན་པའི་ཚུལ་ནི༑ ལས་དག་པའི་སྐུ་འཁོར་རྣམས་ཀྱི་ཆ་ཟུར་ཙམ་རིག་པ་མདོར་བསྡུས་ཙམ་བརྗོད་ན། བླ་མ་འབྲི་གུང་རས་ཆེན་པ་དེ་ཉིད། དུས་ནམ་ཞིག་གི་ཚེ་འབྲུམ་བུ་སྙུང་ཏེ། རྡོ་ར་དཀར་མོར་སྦྲ་ཕུབ་ནས་དཔོན་སློབ་འགའ་བཞུགས་དུས། སྙུང་ཟུག་ཤིན་ཏུ་ཆེ་ཞིང་ཐུགས་རབ་ཏུ་འཁྲུག་པའི་གཟིགས་སྣང་ལ། འདུག་སའི་ས་གཞི་ཐམས་ཅད་ཆུས་གང་བ། ནམ་མཁའ་མེས་ཁྱབ་པ། བར་སྣང་མུན་ནག་འཁྲིགས་པའི་དཀྱིལ་དུ། གཤིན་རྗེའི་གཟུགས་སྣ་ཚོགས་པས་མཚོན་ཐོགས་ནས། ཡ་ང་བའི་ལྟས་སྣ་ཚོགས་པས་སྡིགས་ཤིང༌། དེ་དང་དུས་མཉམ་པར། དཔོན་སློབ་ཀུན་གྱི་ཤངས་ལམ་དུ། གསེབ་དྲི་རྒྱལ་ལྷོག་ལྷོག་བྱུང་བའི་ཚེ། དབུ་མང་པོ་རྩེགས་པའི་ཤིན་ཏུ་འཇིགས་པའི་གཟུགས་ཤིག་མཐོང་བྱུང་མ་ཐག་དང་པོར་དགོངས་པ་ལ་འཇིགས་བྱེད་རེད་སྙམ་པའི་སྣང་བ་བྱུང་བ་ལ། གཟུགས་བརྙན་དེ་ནི་དབུ་དགུ་པོ་སྦ་བ་དགུ་བྱས་པའི་མདོག་སྔོ་སྐྱ་ཐལ་བའི་མདོག་ཅན་ཞིག་གིས་བགྲད་མིག་དང༌། མི་སྡུག་པའི་རྣམ་འགྱུར་མང་པོ་བསྟན་བྱུང་བ་ལ། ཐུགས་དྲན་མེད་དུ་འགྲོ་ཚད་པ་ལ། ཨ་ཙ་མ་སེམས་ཅན་ཐམས་ཅད་ལ༑ འདི་ལྟ་བུའི་བདུད་ཀྱི་སྡུག་བསྔལ་ཞིང་འཇིགས་པ་བསྐྱེད་པར་བྱེད་པ་འདི། སྙིང་རེ་རྗེ་སྙམ་པའི་སྙིང་རྗེ་ཚད་མེད་པ་ཐུགས་ལས་འཁྲུངས་ཏེ། སྡུག་བསྔལ་འདི་ལས་ཐར་བར་བྱེད་པ་ལ། རྗེ་ལ་གསོལ་བ་འདེབས་པ་ལས་ཐབས་གཞན་མེད་སྙམ་ནས། རྗེ་ཉིད་ལ་མོས་གུས་ཚད་བཟུང་མེད་པ་ཞིག་སྐྱེས་ནས༑ གསོལ་བ་དྲག་ཏུ་བཏབ་པས། སྐད་ཅིག་དེ་ཉིད་ལ་མདུན་གྱི་ནམ་མཁར།

རྗེ་དེ་ཉིད་ཁྲི་བཀོད་པ་མཆོག་དང་ལྡན་པའི་སྟེང་དུ། སྐུ་ལ་སྣམ་སྦྱར་དམར་སེར་ཉིས་བརྩེགས་དང༌། དབུ་ལ་སྒོམ་ཞྭ་བཞེས་པའི་གསུང་གིས། བུ་བླ་མ་ལ་གསོལ་བ་དྲག་ཏུ་བཏབ་ན་ནད་ལས་མྱུར་དུ་གྲོལ་བར་འགྱུར་རོ། །རང་གི་ལན་ཆགས་འཁོར་བའི་ཕྱིར་དུ་འབྱུང་པོ་ལ་རང་ལུས་ལས་བཏོན་པའི་ཁྲག་དང་བཅས་པའི་གཏོར་མ་བྱིན་ཅིག་འཇིགས་རྒྱུ་མེད་དོ་གསུངས་ཏེ། སྐུ་ནམ་མཁར་ཡལ་ཏེ་མི་སྣང་བར་གྱུར་ཏོ། །དུས་དེར་ཐུགས་སོས་པའི་དྲན་པ་རྙེད་དེ། ཉམས་བཟང་པོ་ཤར། རང་ལུས་གཏར་བའི་ཁྲག་གི་གཏོར་མ་བསྔོས་པས། བགེགས་དེ་རླུང་དམར་ཞིག་ཏུ་གྱུར་ནས་གཞུ་རོང་མདར་ཐོན་ནས་སོང་ངོ༌། །དེར་རས་ཆེན་པའི་ཐུགས་ལ། ངའི་བླ་མ་དམ་པ་འདི། སྐྱོབ་པ་འཇིག་རྟེན་གསུམ་མགོན་དངོས་རང་ཡིན་ངེས་སོ་སྙམ་ནས་མོས་གུས་ལྷག་པར་སྐྱེས་ཏེ། བཀའ་དྲིན་འཁོར་མེད་མའི་གསོལ་འདེབས་དེ་ཡང་དུས་དེར་མཛད་ཅིང༌། རྗེ་ཉིད་ཀྱི་ལུང་བསྟན་པ་ལྟར་ནད་ལས་མྱུར་དུ་གྲོལ་བ་ཡིན་ནོ། །ཡང་ཡེ་ཤེས་མགོན་པོས་འབྲལ་མེད་དུ་ཕྲིན་ལས་སྒྲུབ་པའི་རྟགས་ནི། སྐུ་ཟུར་གཡས་གཡོན་དུ་བྱ་རོག་ཤིན་ཏུ་སྣུམ་པ་གཉིས་ཡང་ཡང་དུ་གཟིགས་པ་དང༌། ཡང་སྐུ་མཚམས་མཛད་ཁ་དང་ཕྱེད་ཐུན་གྱི་དུས་སྐུ་ཟུར་གཡས་གཡོན་གྱི་སྟེགས་ལ། ཁྱི་ནག་དང་ཁ་དཀར་བ་སྤྱི་བོ་འབུར་བ་ཞིག་རྒྱུན་དུ་ཡོང་བ། སྡེ་པ་མགོན་པོ་རྒྱལ་མཚན་པས་དངོས་སུ་གཟིགས་པ་སོགས་ཤིན་ཏུ་མང་ངོ༌། །ཡང་སྒོ་མང་བཞེངས་ཁར། དཔོན་མོ་ཆེ་བ་རྣམས་དུས་ཐོག་ལ་མ་སླེབ་པ་ལ། མི་དྲག་པ་ངོས་ཆོད་གཏོང་དགོས་པའི་རྒྱུ་མཚན་ཞུས་པས། རྗེ་རིན་པོ་ཆེའི་ཞལ་ནས། ངས་ཡེ་ཤེས་མགོན་པོ་ལ་གསོལ་བ་བཏབ་པས། འོད་གསལ་གྱི་གསལ་སྣང་ལ། མི་གོས་དཀར་པོ་གྱོན་པ༑ ལུས་ཀྱི་ཕྱག་ཚད་སྙོམས་ཤིང༌། ཡན་ལག་རགས་ལ་སྐྲ་སེ་འབལ་ལེ་བ། རྒྱན་དང་བཅས་པ་ལག་ན་ལྕང་རྒྱུག་བཟུང་བ་ཞིག་ན་རེ། བདག་ཅག་ཁྱེད་ཀྱི་ཕྲིན་ལས་སྒྲུབ་མཁན་གྱི་བཟོ་བོ་ལགས་ཏེ། ཞག་བདུན་ལ་སླེབ་པ་བྱེད་ཟེར་བ་བྱུང་བས།

ད་ལན་མི་གཏོང་མི་དགོས་གསུངས་ནས། མི་མ་བཏང་བས་ཞག་བདུན་ཐོག་རང་དུ་སླེབ་བྱུང་བས། དབྱིབས་དང་ཆ་ལུགས་དེ་རྣམས་དཔོན་མོ་ཆེ་རྡོ་རྗེ་རྒྱལ་མཚན་པ་རང་དུ་འདུག་པ་དང༌། ལྕང་རྒྱུག་ལམ་ངོར་འདུག་ཅིང༌། དཔོན་མོ་ཆེ་པ་རྣམས་ཆོས་སྐྱོང་གིས་བཀུག་པ་ཐུགས་དམ་འོད་གསལ་གྱི་གཟིགས་ལམ་དུ་ཕེབས་པ་ཡིན་ནོ། གཞན་ཡང་སྐུ་གསུང་ཐུགས་ཀྱི་རྟེན་བཞེངས་མཛད་དུས་ཀུན་ཡང༌། བཟོ་རིགས་པ་ཆོས་སྐྱོང་གི་བསྐུལ་བའི་ལོ་རྒྱུས་བརྗོད་ཀྱིས་མི་ལང་བ་ཡོད་ཅིང༌། ཁྱད་པར་སྒོ་མང་བཞེངས་དུས་བྱར་པ་དཔོན་མོ་ཆེ་བ་རྣམས་ལ་ཆོས་སྐྱོང་གི་བསྐུལ་མ་བྱུང་ཚུལ་དཀར་ཆག་ན་ཟུར་ཙམ་ཡོད་དོ། །ཡང་སྒོ་མང་བཞེངས་པའི་སྐབས་ཤིག་ལ། འབྱུང་པོ་བདུད་རིགས་རྣམས་ཀྱིས་མ་བཟོད་པར་ངན་སེམས་ཕྲག་དོག་གི་མཐོ་བརྩམས་ཏེ། དཔོན་མོ་ཆེ་རྡོ་རྗེ་རྒྱལ་མཚན་པ་དང༌། སྤྲུལ་སྐུ་ངག་དབང་གྲགས་པ་དང༌། ཕྲ་བ་དཔོན་མོ་ཆེ་བ་རྣམས་རིམ་པས་གློ་བུར་གྱི་ནད་དྲག་པོས་བཏབ་ནས་རིམ་གྲོ་སྨན་དཔྱད་གང་གིས་ཀྱང་མ་ལྷོགས་པར་ཚེའི་དུས་བྱེད་པར་ཉེ་བའི་སྐབས་སུ། རྗེ་བཙུན་འདི་ཉིད་ཀྱི་ཐུགས་གཉིས་མེད་ཡེ་ཤེས་ཆེན་པོའི་ངང་ནས། འབྱུང་པོ་ལ་གཏོར་མ་གནང༌། བྱམས་སྙིང་རྗེའི་ཏིང་ངེ་འཛིན་ལ་བཞུགས་པའི་མོད་ལ། ཁོང་རྣམས་ནད་དྲག་པོ་ལས་མྱུར་དུ་གྲོལ་ནས། ཕྱག་འབུལ་ལ་འཕྲལ་དུ་སླེབ་སྟེ། བཟོ་ལ་འཇུག་ཐུབ་པ་བྱུང་བས། དཔོན་མོ་ཆེ་རྣམས། རྗེ་ཉིད་ལ་མི་བརྗེད་པའི་དད་པ་ཐོབ་སྟེ། རྗེ་བཙུན་ཉིད་ཀྱི་བདུད་དང་ལོག་འདྲེན་ཟིལ་གྱིས་ནོན་ཅིང་ཆོས་སྐྱོང་གི་འཕྲིན་ལས་སྒྲུབ་པར་ཡིད་ཆེས་ནས་བཅོས་མིན་གྱི་དད་པ་ཐོབ་པ་ཡིན་ནོ། །ཡང་གསོལ་ཇ་བ་གཟུངས་དར་འཆི་རུ་ཉེ་བའི་ནད་ཀྱིས་བཏབ་དུས། རྗེ་ཉིད་ཀྱིས་འབྱུང་པོ་ལ་གཏོར་མ་ཞིག་གནང་ནས། བདེན་སྟོབས་དང་མགོན་པོའི་བཀའ་བསྒོ་གནང་བས་འཕྲལ་དུ་བདེ་བ་ཀུན་གྱི་མཐུན་གྲུབ་དུ་བྱུང་བ་སོགས་ནད་པ་དྲག་པོ་ལ། བྱིན་རླབས་བདེན་སྟོབས་མཛད་པ་ཙམ་གྱིས་ནད་ལས་གྲོལ་བ་བསམ་གྱིས་མི་ཁྱབ་ཅིང༌།

བརྗོད་ཀྱིས་མི་ལང་བ་ཡིན་ནོ། །གཞན་ཡང་སྒྲུབ་སྡེའི་ཆོས་ཁྲིམས་པ་རིན་ཆེན་བཤེས་གཉེན་བྱ་བ། འགོ་ནད་ཀྱི་རིམས་དྲག་པོས་བཏབ་སྟེ། འཆི་བར་ཐག་ཆོད་ནས་འཆི་བར་རྗེ་བཙུན་བླ་མ་ཉིད་དང་མ་མཇལ་བར་ཡིད་ཤིན་ཏུ་སྐྱོ་ཞིང༌། ཟུག་གཟེར་གྱི་བཟོད་གླགས་མེད་པར་གྱུར་པའི་ཚེ༑ རྗེ་བཙུན་དམ་པ་ཀུན་དགའ་རིན་ཆེན་ཐུགས་རྗེའི་བདག་ཉིད་ཅན་དེ། མདུན་གྱི་ནམ་མཁར་དངོས་སུ་ཕེབས་ཏེ་འཆི་ཁ་དང་བར་དོའི་གདམས་ངག་འདི་གསུངས་སོ། །བུ་རིན་ཆེན་བཤེས་གཉེན་དད་གུས་ཅན། ཁྱོད་ད་ལྟ་ནད་ཀྱིས་གདུངས་བ་འདིས། །ཚེ་སྔོན་གྱི་ལས་སྒྲིབ་འདག་པར་ངེས། །ད་ཚེ་འདིའི་རེ་ལྟོས་ཀུན་བོར་ལ། །གྲོགས་སྐྱེལ་མ་འཆི་ཁའི་གདམས་ངག་དང༌། །གཉེན་བསུན་མ་བར་དོའི་ཉམས་ལེན་གཉིས། །ཕ་བླ་མས་ད་ལྟ་སྟོན་པ་འདི། །དོན་ཉམས་སུ་ལོངས་ལ་སྤྲོ་བ་སྐྱེད། །ལུས་འབྱུང་བཞིའི་འཁྲུལ་འཁོར་འཇིག་དུས་འདིར། །སྒོམ་འོད་གསལ་འཆར་བས་མ་བུ་སྤྲོད། །གཤིས་འཛིན་མེད་ཕྱག་རྒྱ་ཆེན་པོར་ཞོག །དེ་མ་ཤེས་འགྲོ་ལ་སྙིང་རྗེ་སོམས༑ ༑གནད་འདི་ཀས་ཟུང་འཇུག་ལམ་སྣ་ཟིན། །འདི་བར་དོ་དག་པའི་གདམས་ངག་ཅེས། །མགོན་རྡོ་རྗེའི་འཆང་གི་བཀའ་བཞིན་དུ། །ཡབ་སྐྱུ་ར་འཇིག་རྟེན་མགོན་པོས་གསུངས། །ལས་ངན་པའི་དབང་གིས་གལ་ཏེ་ཡང༌། །ལུས་བར་དོའི་སྣང་བ་འཆར་སྲིད་པས། །སེམས་སྐྲག་དངངས་མ་བྱེད་འདི་ལྟར་སོམས། །སྐྱོན་རྣམ་སྨིན་ཕུང་པོ་བོར་བས་ལེགས། །སྐྱབས་བླ་མ་ཡི་དམ་བཞུགས་གནས་སུ། །གྲོགས་དཔའ་བོ་མཁའ་འགྲོའི་བསུན་མ་འོང༌། །འོད་སྣང་ཆ་སྟེང་གི་སྦུབས་ཐག་ལ། །སེམས་དྲན་པས་འཇུས་ལ་ལྷུག་པར་ཞོག །ཕ་བླ་མའི་གདམས་ངག་འཆུག་མི་སྲིད། །མ་མཁའ་འགྲོའི་བཀའ་འདི་ཤིན་ཏུ་གཉན། །བུ་ད་ལྟར་ལྟུང་བའི་བཤགས་སྡོམ་གྱིས། །དབང་བཞི་རྫོགས་ལོངས་ལ་ལྟ་བ་སྐྱོངས། །དེ་ལེགས་པར་གོ་འམ་སྙིང་རེ་རྗེ། །ཁྱོད་མ་འཇིགས་མ་འཇིགས་བླ་མས་སྐྱོབ། །སྐྱབས་བླ་མའི་སྐུ་གསུང་ཐུགས་དབྱིངས་དང༌། །བུ་ལུས་ངག་ཡིད་གསུམ་རོ་གཅིག་ཞོག

།ཅེས་གསུང་བའི་དུས། །དེ་དག་གི་རྒྱུ་མཚན་རྣམས་ནད་གཡོག་པ་རྣམས་ལ་བཤད་དེ། ཁོ་རང་ཐལ་མོ་སྙིང་ཁར་སྦྱར་ཏེ། བླ་མའི་སྣང་བ་དང་མ་བྲལ་བའི་ངང་ནས་དབུགས་སོང་སྟེ། བར་དོའི་འཇིགས་སྐྲག་ལས་གྲོལ་ནས་ལམ་སྣ་ཟིན་པ་ཡིན་ནོ། །གཞན་ཡང་ནད་པ་རྗེ་ལ་དད་པ་ཆེ་བ་དག་འཆི་ཁར་འབྲི་གུང་རིན་པོ་ཆེའི་དྲུང་དུ་བྱང་ཞུས་ཐུབ་པ་གྱིས་ཟེར་བའི་ཁ་ཆེམས་བཞག་པ་ལ་ཤི་དུས། རྗེ་བཙུན་ཉིད་ཀྱི་བྱང་ཞུས་གནང་བའི་ཚེ༑ ངོ་མཚར་བའི་ལྟས་བྱུང་བ་དང༌། ཡང་བྱང་ཞུས་ཐུབ་པས་མི་ལུས་ཐོབ་སྟེ། གཞོན་ནུ་གཏམ་སྨྲ་ཤེས་ཙམ་ཉིད་ནས། རང་གི་སྐྱེ་བ་དྲན་ཏེ། ངེད་མི་ལུས་ཐོབ་པ་འབྲི་གུང་ཀུན་དགའ་རིན་ཆེན་ལ་བྱང་ཞུས་ཐོབ་པའི་བཀའ་དྲིན་ཡིན་ཞེས་པ་བགྲང་གིས་མི་ལང་བ་བྱུང་བ་ད་ལྟ་ཡང་ཡོད་པ་མངོན་སུམ་དུ་མཐོང་ཞིང་གྲུབ་པ་ཡིན་ནོ། །ཡང་བྱང་པ་གཅིག་གི་བྱང་ཤོག་བསྲེགས་པས། ཤོག་གུ་ལ་མེ་རྩ་བ་ནས་མ་འབར་བར། བྱང་ཞུས་ཀྱི་ཕྱག་ཕྱི་བ་རྣམས་ཅི་བྱེད་ལ་ཐུག་པ་ལ། ཁོའི་རྣམ་ཤེས་གདོན་གདུག་པ་ཅན་གྱིས་འདིར་མ་བཏང་བར་འདུག་དགོངས་ནས། ཐུགས་ཟག་མེད་ཀྱི་ཏིང་ངེ་འཛིན་ཡེ་ཤེས་ཀྱི་ངར་དང་ལྡན་པས། གཤིན་པོའི་རྣམ་ཤེས་གདོན་དང་ཕྲལ་ཏེ་གནས་སྤར་བ་དང༌། གདོན་ལ་སྙིང་རྗེ་དྲག་པོ་འཁྲུངས་པའི་ངང་ནས་ཕཊ་ཅེས་གསུངས་མ་ཐག་མེ་འབར་ཞིང་ཕྱག་གཡོག་པ་རྣམས་ཀྱང་ཤིན་ཏུ་སྐྲག་པའི་ཟིལ་ཆེན་པོ་དང་བཅས་པའི་རྗེས་ལ་རིག་པ་འཛིན་མེད་དུ་ཆམ་མེ་སོང་འདུག རྗེ་བཙུན་ཉིད་ནི་ད་དུང་ཡང་ལྟ་སྟངས་ཧ་རེ་བའི་ངང་ལ་བཞུགས་འདུག་གོ། །ཕྱིས་ཤི་བོའི་རྣམ་ཤེས་གཤེད་མ་དང་ཕྲལ་ཞིང་གནས་སྤར་བ་ཀུན་གྱི་མཐུན་སྣང་དུ་གྲུབ་པ་ཡིན་ནོ། །གཞན་ཡང་འགའ་ཞིག་འཆི་བའི་དུས་བྱས་ཏེ་གནས་པ་ལ་བསྡད་པ་ལ། རྗེ་ཉིད་ཀྱི་བྱང་བུའི་སྒྲོལ་ཆོག་གནང་མ་ཐག་གནས་པ་ལས་གྲོལ་བ་ནི་ད་ལྟ་མངོན་སུམ་དུ་མཐོང་བ་ཤིན་ཏུ་མང་བ་ཡིན་ནོ། །དེ་ལྟ་བུ་ལ་སོགས་པ་མཐོང་ཐོས་དྲན་རེག་བྱང་ཆུབ་ཀྱི་ལམ་ལ་བཀོད་པའི་མཛད་པ་རླབས་པོ་ཆེ་བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་བ་ཡོད་ནའང༌།

དད་པའི་རྟེན་དུ་ཆ་ཟུར་ཙམ་ལས། ཤིན་ཏུ་གསང་བ་རྣམས་བྲི་བར་མ་སྤོབས་པ་ཡིན་ནོ། །དེ་ནས་ཁྱི་ལོ་དཔྱིད་ཁར་སླེབ་དུས། ཐོག་མ་མེད་པའི་ལས་ངན་དྲག་པོས་བསྐུལ་ཏེ། སྔོན་རྒྱ་བོད་གང་དུ་ཡང་མི་སྲིད་པའི་འབྱུང་པོའི་ལྷོངས་ཚད༑ སངས་རྒྱས་བསྟན་པའི་ཆགས་སྒོ་ལ་བརྟེན་ནས། དགེ་འདུན་མ་རུངས་པ་ཁ་ཤུགས་ཆེ་བ་འགའ་ཞིག་གི་ཐུགས་རྒྱུད་གདོན་གྱི་བཏབ་པའི་དབང་གིས། བསླབ་གསུམ་གྱི་ངུར་སྨྲིག་འཛིན་པ་ཁྲི་ཁྲག་མང་པོ་དབང་མེད་དུ་བསྐུལ་ནས། དམག་ཆེན་གྱི་གཡུལ་བཤམས་ནས་རང་གི་ཁྲི་ཞབས་ཀྱི་དཀྱིལ་དུ་སླེབ་བྱུང་དུས་དགེ་འདུན་གྱི་སྡེ་འཁྲུགས་ལ་ཐུགས་ཀྱི་མ་ལོངས་བཞིན། ཕ་རོལ་གྱི་གཡུལ་ཟློག་པ་ལ། དཔལ་མིའི་དབང་པོ་མགོན་པོ་རྒྱལ་མཚན་སྒར་ཐོག་ཏུ་ཕེབས་དགོས་པ་བྱུང་དུས་ཡང༌། རྗེ་ཉིད་ཀྱི་ཞལ་ནས། ཤི་གསད་མེད་པ་དང༌། རྐེ་མིག་སྒྱིད་གསུམ་མི་གཅོད་པ་དང༌། དམག་འཁྲུགས་ཡུན་ཐུང་བ་སོགས་ཀྱི་བཀའ་བཀོད་དང་བཅས་ནས་བྱོན་པ་ཡིན་ནོ། །དེའི་སྐབས་སུ་དམག་ཆེན་གྱི་ཁ་ལོ་སྒྱུར་པ་ལ། སྡེ་བདག་མགོན་པོ་རྒྱལ་མཚན་ཕེབས་པའི་ཚེ། སྡེ་བདག་ཆེན་པོ་དེ་ཉིད་ཧེ་རུ་ཀ་ཁྲོ་ཆེན་རང་གི་རྣམ་པར་སྐུ་འཁོར་མང་པོས་མཐོང་བ་དང༌། ཨ་ཕྱི་ཆོས་ཀྱི་སྒྲོན་མ་ཆུ་རྟ་སྔོན་པོ་ལ་བཅིབས་པ་རྒྱན་དུ་མས་བརྒྱན་པ་ཕྱག་ན་མདའ་དར་བསྣམས་པ་ཞིག་གི་དམག་སྣ་འདྲེན་པ༑ བྱིས་པ་ལོ་སར་ཞེས་བྱ་བས་མངོན་སུམ་མཐོང་ནས་རང་གི་ཉེ་དུ་སོགས་མི་མང་པོ་ལ་གཏམ་རྒྱས་པར་བཤད་པ་སོགས་ཀྱི་ལོ་རྒྱུས་མང་དུ་ཡོད་པ་རྣམས་རྗེ་ཉིད་ཀྱི་གསན་པས། རྗེ་ཉིད་ཀྱི་ཞལ་ནས། སྡེ་པ་མགོན་པོ་རྒྱལ་མཚན་འདི་ཉིད་ཆོས་སྐྱོང་གི་བྱིན་གྱིས་བརླབས་ཤིང་བྱས་པ་ལམ་དུ་འགྲོ་ཞིང་གང་བྱས་ཐམས་ཅད་འགྲུབ་པ་ཞིག་ཡིན་གསུང་ངོ༌། །དེའི་སྐབས་སུ་དམག་འཁྲུག་གི་གཡུལ་དུ་མི་ཤི་བ་བྱུང་བ་ལ་ཡང༌། བསྔོ་བ་རྒྱས་པར་གནང་བ་དང༌། ཐུགས་བྱམས་པ་ཆེན་པོའི་ཏིང་ངེ་འཛིན་གྱི་ངང་ནས༑

སྤྱིར་དུས་ཀྱི་དམག་འཁྲུགས་ཞི་བ་དང༌། དགོས་སུ་དགེ་འདུན་གྱི་སྡེ་འཁྲུག་ཐམས་ཅད་ཞི་ཞིང༌། ཐོས་བསམ་སྒོམ་གསུམ་གྱི་བཤད་སྒྲུབ་ཐམས་ཅད་རྒྱས་པའི་སྨོན་ལམ་བསམ་གྱིས་མི་ཁྱབ་པ་མཛད་པས་དམག་འཁྲུགས་ཀྱང་དུས་རིང་པོ་མ་ལོན་པར་ཞི་བ་ཡིན་ནོ། །དེ་ལྟར་ངོ་བོ་སྟོང་ཉིད་སྙིང་རྗེའི་ཏིང་ངེ་འཛིན་ལས་མ་གཡོས་བཞིན་དུ༑ རྣམ་པ་བདུད་ལོག་འདྲེན་མ་རུངས་པ་ཐམས་ཅད་ལྟ་སྟངས་དང་ནུས་པས་ཟིལ་གྱིས་ནོན་པ་ནི། ཤིང་དབང་གི་དྲུང་དུ་ཐུབ་པའི་དབང་པོ་བདུད་དཔུང་གི་ཚོགས་ལས་རྒྱལ་བའི་མཛད་པ་ལྟ་བུ་ཡིན་ནོ། །དེ་ནས་ཁྱི་ལོའི་ནང་གི་སྒྲུབ་སྡེའི་སྤྱི་བསོད་རྣམས་མགྱོགས་པར་བསྡུ་བར་མཛད་དེ། སྒྲུབ་མཆོད་སྔ་མྱུར་ལ་གྲུབ་པ་མཛད་ནས། དགུན་གྱི་རས་ཆོས་པ་སྟོང་ཕྲག་ཙམ་ལ་རིགས་དང་ཆོས་ཀྱི་མཐོ་བའི་དབོན་རིན་པོ་ཆེས་གཙོ་བོ་གནང་བའི་བཀའ་ཁྱབ་ཀྱང་གྲུབ་པར་མཛད་ཅིང༌། དེ་རྗེས་སྐུ་མཚམས་བཅད་རྒྱ་མ་ལྷོངས་ཆེ་བ་ཡང་གྲུབ་པར་གྱུར་པའི་རྗེས་སུ། ཀ་ཚལ་ཆོས་འཁོར་བཀའ་བཀོད་བཞིན་གྲུབ་པ་ལ་ཐུགས་བདེན་པ་ཆེན་པོའི་བྱིན་རླབས་བདེན་ཚིག་གནང་བའོ། །དུས་དེ་ཙམ་ན་ཞིང་འདིར་ཅུང་ཟད་ཐུགས་བག་ཕེབས་པའི་ཚུལ་སྟོན་པར་མཛད་པ་ནི། ཐུབ་པས་ཀྱང་མྱང་འདས་ཀྱི་མདོ་གསུངས་ནས་སྐུ་ཚེ་ཟླ་བ་གསུམ་དུ་བྱིན་གྱིས་བརླབས་པའི་རྟེན་འབྲེལ་ལྟར་ཡིན་པར་མངོན་ནོ། །དེ་ནས་སྒྲུབ་སྡེའི་ལོ་གསུམ་ཕྱོགས་གསུམ་གྱི་རྗེས་མཚམས། ཕག་ལོའི་སོས་ཀ་མཚམས་བཞུགས་པ་རྣམས་ལ། ཟླ་བ་ཕྱེད་དང་གཉིས་སུ་ཁྲིད་གནང་བའི་དགོང་རེ་བཞིན། བཀའ་བརྒྱུད་གོང་མ་རྣམས་ཀྱི་གསུང་སྒྲོས་ཚིག་འདི་འདྲ་རེ་རེ་ལའང་དགོས་པ་གལ་ཆེ་བ་ཟབ་པའི་གནད་ངོ་མཚར་ཅན་རེ་ཡོད་པས། ད་ལྟ་ངེད་ཀྱི་བཤད་པ་ཚོ་ལ་ཡེ་ལེ་བ་རེ་བྱེད་པར་འདུག་ནའང༌། ཆོས་ཉན་བཤད་དང་ཆོས་ར་གཅིག་ཏུ་ཡང་ཡང་འཛོམ་པ་ཡང་དཀའ་བས་ཉམས་ལེན་ལ་འབུངས་དང༌། དུས་ཚོད་ཅིག་ན་ཁྱེད་རྣམས་ལ་ཡང་དགེ་སྦྱོར་ད་ལྟ་ལས་ཁྱད་པར་དུ་གྱུར་པ་རེ་སྐྱེ་ཞིང༌།

ཁོ་བོ་ལ་ཡང་ཅུང་ཟད་མོས་སུ་འགྲོ་བའི་སྐབས་ཤིག་ཡོང་བ་ཡིན། ཕུགས་ཞིང་ཁམས་གཅིག་ཏུ་འདུ་བའི་རྟེན་འབྲེལ་ཆེ་བ་ཡིན་པས། དཔོན་སློབ་ཕྱོགས་མཐུན་དུ་ཏིང་ངེ་འཛིན་ཐུན་རེ་བསྒོམ་གསུང་ནས༑ ཁྲིད་མ་གྲོལ་བར་དགོང་རེ་བཞིན་དཔོན་སློབ་ཕྱོགས་མཐུན་དུ་མཉམ་བཞག་མཛད་པ་དང༌། ཡང་སྒྲུབ་པའི་རྒྱལ་མཚན་འཛུགས་པ་འདི། བསྟན་པའི་རྩ་བ་ཡིན་པས་ཁྱེད་མཚམས་པ་རྣམས་ཀྱིས་ཀྱང་དགེ་སྦྱོར་ལ་འབུངས་གསུམ་ཐོབ། དབྱར་མཇལ་སོགས་གླིང་གྱེན་ཐུར་ཆེས་པས་མ་ཐུབ་དོགས་པས། དགེ་སྦྱོར་ཡོད་པ་རྣམས་ལ་དྲི་བ་དང་དོགས་གཅོད་རེ་ཙམ་དགོས་པ་ཡོད་ན་ད་ལྟ་གྱིས། ལས་དང་པོ་པ་རྣམས་ལ་ཁྲིད་མ་བཏབ་བར། ངོ་སྤྲོད་པ་མཚང་རེ་ཆེ་ནའང༌། གནས་ཀྱིས་གང་ཟག་བྱིན་གྱིས་རློབ་པའི་ས་ཡིན་པས། རྣམ་རྟོག་གི་བྱེ་བྲག་བར་ཆད་ཀྱི་རྐྱེན་ལ་དྲན་པ་རྒྱག་ལུགས་སོགས། འདི་འདྲ་དགོས་གསུང་བའི་བཀའ་ལུང་དགོང་རེ་བཞིན་གནང་བ་དང༌། ཡང་མཚམས་ལ་བཞུགས་པའི་བླ་མ་སོགས་དྲག་རིམ་རྣམས་ལ་གསུང་སྒྲོས་ཟབ་ལ་རྒྱ་ཆེ་བ་ངེས་པ་ཅན་དུ་གསུངས་པ་ནི། བསྟན་པ་སྤྱི་ལ་ཐུན་མོང་དུ་གྲགས་པ་གཞན་བཞེད་བྱ་བ་ལའང་འདི་དང་འདི་འདྲའི་རིགས་ཡིན་གསུང་བ་དང༌། མདོ་རྒྱུད་ཟབ་མོ་ན་བཞུགས་ཀྱང་བོད་སྔ་མ་ཚོས་ཟུར་མ་ཐོན་པ། སྐྱོབ་པ་ཆེན་པོའི་ཐུགས་དགོངས་ཟབ་མོ་ལ་ཤར་བའི་རང་བཞེད་ནི་འདི་ལྟ་བུ་ལ་སོགས་པ་ཡིན་གསུང་བ་ཞིབ་རྒྱས་མང་པོ་ཕེབས་ཀྱང༌། མྱ་ངན་ལས་འདའ་བར་དགོངས་པའི་བཀའ་ཆེམས་ཡིན་པའི་གོ་བ་དེ་དུས་ནི་ཕལ་ཆེར་ལ་མ་ཆགས། ཕྱིས་སུ་ནི་ཆོས་ཉན་ཀུན་ངེས་ཤེས་འདྲོངས་ནས། ཕར་ཚུར་གླེང་སློང་ད་ལྟའི་བར་དུ་ཡང་བྱེད་པར་གྱུར་ཏོ། །དེ་དག་གི་དོན་སྨྲས་པ། དུས་གསུམ་རྒྱལ་བའི་སྤྲུལ་སྐུ་ཀླུ་སྒྲུབ་མགོན། །ལྗོངས་འདིར་འཇིག་རྟེན་གསུམ་མགོན་སླར་ཡང་ནི། །ཞལ་བཞེས་གདུལ་བྱའི་ལྷག་མ་སྐྱོང་བ་ལ། །ཀུན་དགའི་ཉི་མ་སྐྱེ་འགྲོའི་དཔལ་དུ་ཤར། །རྒྱལ་བའི་བསྟན་པ་ཕྱོགས་བཅུར་གསལ་བར་མཛད། །བསྟན་དགྲ་བདུད་དཔུང་ཚོགས་རྣམས་ཟིལ་གྱིས་མནན། །སྐལ་ལྡན་གདུལ་བྱ་ཐར་པའི་ལམ་ལ་བཀོད། །ཞིང་གཞན་འབྱོན་པའི་ཞལ་ཆེམས་ཤུགས་ལས་གསུངས། །དུས་གསུམ་སྔོན་མཁྱེན་མངའ་བ་ཁྱོད་ཉིད་ཙམ། །རྗེ་བཙུན་ཁྱེད་ལ་དད་པས་གསོལ་བ་འདེབས། །མཁྱེན་པའི་མཁའ་ལ་ཐུགས་རྗེའི་སྤྲིན་འཁྲིགས་ནས། །བྱིན་རླབས་ཆར་རྒྱུན་ད་ལྟ་ཕབ་ནས་ཀྱང༌། །བདག་སོགས་སྙིགས་མའི་འགྲོ་བ་དབུལ་ཕོངས་ལ། །ཕན་བདེའི་ལོ་ཐོག་སྨིན་རྒྱས་མཛད་དུ་གསོལ། །ཞེས་པ་ཡང་རྗེ་ཉིད་ཀྱི་རྣམ་པར་ཐར་པ་འདི་ཉིད་ལ་རྗེས་སུ་ཡི་རང་བའི་ཚིགས་སུ་བཅད་པའོ། །དེ་ལྟར་ཆོས་ཀྱི་རྗེ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ་ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས།

སྐུ་གསུང་ཐུགས་ཀྱི་མཐུ་སྟོབས་དང་རྫུ་འཕྲུལ་བསམ་གྱིས་མི་ཁྱབ་པའི་སྒོ་ནས། རང་གི་གདུལ་བྱར་གྱུར་པའི་འགྲོ་བ་དཔག་ཏུ་མེད་པ་རྣམས་ལ་ཟབ་དོན་མན་ངག་ངོ་སྤྲོད་དང་བཅས་པ་ཉམས་ལེན་ལ་དྲིལ་བའི་གནད། རྗེས་ཀྱི་མཇུག་སྡུད་དང་བཅས་པ་རྫོགས་པར་གནང་སྟེ། ཞིང་ཁམས་གཞན་དུ་འབྱོན་པའི་ཞལ་ཆེམས་ཤུགས་འབྱུང་དུ་བསྟན་པའི་ལེའུ་སྟེ་དགུ་པའོ།། ༈ །།རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་དེ་ཉིད་ཀྱི་མཛད་པ་བཅུ་པ། སྨོན་ལམ་དང་མཛད་པ་ཕྲིན་ལས་མཐའ་དག་རྫོགས་པའི་མཐར་གཟུགས་སྐུ་ཆོས་དབྱིངས་སུ་ཐིམ་ཞིང༌། སྤྲུལ་སྐུ་རང་གནས་སུ་བསྡུས་ཏེ་མྱ་ངན་ལས་འདས་ཚུལ་བསྟན་པའི་མཛད་པ་བསྟན་པ་ནི། དུས་གསུམ་གྱི་རྒྱལ་བ་མ་ལུས་པའི་མཁྱེན་བརྩེ་དང་ཕྲིན་ལས་གཅིག་ཏུ་བསྡུས་པའི་ངོ་བོ། སྐྱོབ་པ་ཀུན་དགའ་རིན་ཆེན་དཔལ་བཟང་པོ་འདི་ཉིད། ཞིང་འདིར་གདུལ་བྱ་དང་སྨོན་ལམ་མཛད་པ་ཕྲིན་ལས་རྣམས་རྫོགས་པའི་རྗེས་སུ། ཞིང་གཞན་གྱི་འགྲོ་དོན་ཆེ་བར་དགོངས་ནས་མྱ་ངན་ལས་འདའ་བའི་ཚུལ་སྟོན་པར་བཞེད་ནས། ཆོས་ར་ནམ་ཚོགས་དང༌། བཞུགས་ཡུལ་གར་ཕེབས་སུ་ཐུགས་སྐྱོ་ཤས་ཀྱི་སྒོ་ནས། ཚེ་ལ་ལོང་མེད་མི་རྟག་འཆི་ཚུལ་སྟོན། །རང་རེ་རྣམས་ཀྱང་ཡུན་རིང་འགྲོགས་པར་དཀའ། །ཞེས་སོགས་དང༌། བན་རྒན་སྐྱུར་ཡང་མི་སྡོད་འགྲོ་སྙིང་འདོད། །ཅེས་སོགས་མང་དུ་གསུངས་པ་དང༌། བྱ་ལོ་ཚུན་ནས། ད་ལྟ་ཕན་བཞུགས་ཡུལ་གར་ཕེབས་སུ། འཇའ་འོད་འབྱུང་བ་དང༌། ཁྱད་པར་གཟིམ་ཁང་གི་སྟེང་ན་འཇའ་ཁ་དོག་ལྔ་ལྡན་ཟུག་པ་དང༌། མཚན་མོ་གཟིམ་ཆུང་གི་རབ་གསལ་ལ་འཇའ་འོད་རྒྱུན་ལྡན་དུ་ཟུག་པ་དང༌། མེ་ཏོག་གི་ཆར་ཟིམ་བུ་རྒྱུན་དུ་འབབ་པ་དང༌། གཟུགས་མི་མངོན་པའི་སྐོར་བ་བྱེད་པའི་སྒྲ་ཆེན་པོ་རྒྱུན་དུ་འབྱུང་བ་དང༌། རི་དྭགས་མང་པོས་བསྐོར་བ་བྱེད་པ་མངོན་སུམ་དུ་མི་འགའ་རེས་མཐོང་བ་སོགས་ངོ་མཚར་བའི་ལྟས་རྣམས་ནི། མཁའ་འགྲོ་མ་རྣམས་ཀྱིས་ཞིང་གཞན་དུ་འགྲོ་དོན་ལ་སྤྱན་འདྲེན་པའི་ལྟས་ཁྱད་པར་ཅན་ཡིན་ནོ༑ ༑དེ་དག་གི་རྒྱུ་མཚན་ཡང༌།

ཁྱི་ལོའི་ནང་དུ་བླ་མ་ཉག་རེ་རྟོགས་ལྡན་ཟེར་བའི་སྦས་པའི་རྣལ་འབྱོར་པ་བཟང་པོ་ཞིག་གཞུ་རོང་བར་ཚིགས་ཀྱི་རི་ཁྲོད་ན་བཞུགས་པའི་སར༑ བུད་མེད་ནམ་མཁའི་མདངས་དང་ལྡན་པ། སྔོ་ཞིང་མཛེས་པ། རྒྱན་དུ་མས་སྤྲས་པ་ཞིག་བྱུང་བ་ལ། གང་ནས་འོངས། དེ་གང་དུ་འབྱོན་སོགས་ཞིབ་ཏུ་དྲིས་པས༑ བུད་མེད་དེ་ན་རེ་བདག་སྤུན་བདུན་ཕྲག་གསུམ་ཡོད། ད་ནང་རྡོ་རྗེ་གདན་ནས་ཡོངས། རྡོ་རྗེ་གདན་བསྟན་པའི་འབྱུང་ཁུངས་ཡིན་པ་ལ། ཕྱི་པས་ནང་པའི་བསྟན་པ་ཉམས་དམའ་བར་བྱས། དུ་རུ་ཀ་སོགས་ཀྱི་བསྟན་པ་ལ་ཆགས་འཇིག་གི་སྐབས་སུ་ཡོད་པས། འདི་བས་སངས་རྒྱས་བསྟན་པའི་འགྲོ་ཕན་རྡོ་རྗེ་གདན་ཆེ་བས། འབྲི་གུང་རིན་པོ་ཆེ་གདན་འདྲེན་དུ་བཏང་པ་ཡིན་ཏེ། ཕེབས་མ་གསན་ན་བདག་ཚོ་ངོ་གནོང་སྟེ་དོ་ནུབ་རྡོ་རྗེ་གདན་དུ་སླེབ་པ་ཞིག་འགྲོ་ཟེར་བ་ཞིག་བྱུང་ངོ༌། །ཡང་ཟླ་བ་རྟིང་མའི་ཚེས་བཅུ་གསུམ་ཞིག་ལ། བུད་མེད་དམར་མོ་རས་ཀྱི་ཨང་རག་གྱོན་ཞིང་རྒྱན་དུ་མ་ཡོད་པ། མཁར་སིལ་ཐོགས་པ་བུད་མེད་ཁ་དོག་མི་གཅིག་པ་ལྔ་ཚན་དང༌། ཡང་པཎ་ཞུ་དང་སྒོམ་ཐག་ཐོགས་པའི་རྣལ་འབྱོར་པའི་ཆ་ལུགས་ཅན་གཉིས་དང་བཅས་པ་བྱུང་བ་ལ། ཁྱེད་རྣམས་གང་ནས་བྱོན་སོགས་ཞིབ་ཏུ་དྲིས་པས། ངེད་རྣམས་རྡོ་རྗེ་གདན་ནས་ཡིན། བྱང་ཕྱོགས་ཀྱི་རྒྱུད་འདི་གལ་ཆེ་ཞིང༌། བསྟན་པ་ཡང་མགོ་ཚུགས་པར་འདུག་ནའང༌། རྡོ་རྗེ་གདན་གལ་ཆེ་བར་བྱུང་བས་འབྲི་གུང་རིན་པོ་ཆེ་གདན་འདྲེན་དུ་འོངས་པ་ཡིན། ད་ནས་རྩིས་པའི་ཟླ་བ་ཧྲིལ་པོ་བཅུ་ན་ཕེབས་པར་ཡོད། ཁྱོད་ཀྱང་ངེད་ཚོ་དང་སྦྲགས་ནས་འགྲོ་དགོས་རྒྱུ་ཡིན་ཟེར་བ་ཞིག་བྱུང་འདུག་པ་དང༌། རྟོགས་ལྡན་དེས། ཁོང་རང་གི་གྲྭ་པ་དང་ཡོན་བདག་རྣམས་བསྡུས་ནས། དངོས་པོ་གང་ཡོད་ལ་ཚོགས་འཁོར་བྱས། ལུང་བསྟན་བྱུང་ཚུལ་གྱི་ཁ་སྐད་རྣམས་བཤད་འདུག་པས། ཁོང་རྣམས་ན་རེ། བླ་མས་ལྷ་མཐོང་འདྲེ་མཐོང་བཤད་ན་མི་དགའ་ཟེར་བ་བྱུང་འདུག་ནའང༌། དོན་ལ་མཁའ་འགྲོའི་ལུང་བསྟན་རང་ཡིན་པར་ངེས་ཏེ།

དེ་ནས་དུས་མི་རིང་བར་བླ་མ་ཉག་རེ་ཡང་མྱ་ངན་ལས་འདས་ཤིང༌། རྗེ་ཉིད་ཀྱང་ཞིང་གཞན་དུ་མཁའ་འགྲོའི་གདན་འདྲེན་བྱུང་བ་ལ་ཞལ་གྱིས་བཞེས་པའི་ལུང་བསྟན་ངེས་པ་ཅན་ཡིན་པར་ཤེས་པར་བྱའོ། །གཞན་ཡང་ཁྱི་ལོའི་སྡེ་འཁྲུགས་ཀྱི་སྐབས་སུ། བླ་མ་འཕགས་པ་ཟེར་བའི་རྣལ་འབྱོར་པ་བཟང་པོ། འཕྲལ་ཤིག་ནད་ཀྱིས་བཏབ་པ་ཞིག་ཡོད་པ་དེ་ན་རེ། རྗེ་བཙུན་རིན་པོ་ཆེ། ཁྱེད་ཀྱི་སྐུ་ཚེའི་རིང་ལ་དམག་འཁྲུག་མང་པོ་ཡོང་བ་འདི་རྒྱུ་ཅི་ལགས་ཞུས་པས། རྗེའི་ཞལ་ནས། རྟོགས་ལྡན་འཕགས་པ་ཁྱོད་ལ་ཚེའི་རིང་ལ་ཤིག་ནད་རང་ཡོང་བ་ཅི་ཡིན་གསུངས་པས། སྔོན་ལས་ཡིན་པ་འདྲ་ཞུས་པས། རྗེའི་ཞལ་ནས། སྔོན་ལས་ཀྱང་ཡིན་ལས་ཆེ་སྟེ། ངེད་ཀྱི་རིང་ལ་དམག་བྱེད་དགོས་འགའ་ཡོང་བ་ནི་ཤེས་བྱའི་སྒྲིབ་པ་ཕྲ་མོ་གཅིག་གི་རྐྱེན་པ་ཡིན་འདུག ཁྱེད་ལ་ཤིག་ནད་མང་པོ་ཡོང་བ་ནི། ལས་ཀྱི་སྒྲིབ་པ་རེད། ངེད་རང་གཉིས་ཀའི་རྐྱེན་འདི། ཐོད་པ་མ་བཞག་བར་ལ་ཆད་བསམ་པ་མི་འདུག་གསུང་ངོ༌། །རྗེ་རིན་པོ་ཆེ་ངེད་རང་དཔོན་སློབ་གཉིས་ཀྱི་དབུ་ཐོད་ཅི་ཙམ་ཐུབ་པ་ལགས་ཞུས་པས། རྗེའི་ཞལ་ནས་དབུ་ཐོད་གཉིས་པོ་འདིས། ལོ་འཁོར་བསམ་པ་མི་སྣང༌། ཨ་ཅང་སུ་ལ་ཡང་མ་འཆད་ཅིག ཁྱོད་རྟོགས་ལྡན་ཡིན་པས་གྲུབ་རྟགས་ཤིག་སྟོན་དང་གསུངས་པས། བླ་མ་འཕགས་པས། ཐུགས་ཉམས་འུར་ནས་ཁྲུ་གང་ཙམ་ས་ལས་འཕགས་པས། རྗེའི་ཞལ་ནས། ཁྱོད་ཀྱི་དེ་ལ་གྲུབ་རྟགས་ཟེར་བ་མིན། ཉམས་སྣང་རླུང་གི་ཡོན་ཏན་ཡིན། དེ་འདྲས་ཅང་ཡོང་བ་མིན་གསུང་བའི་མོད་ལ། རྗེ་ཉིད་བཞུགས་གདན་ལས་འཕགས་ནས། མདུན་གྱི་ནམ་མཁའ་ལ་ཕེབས་ནས་བར་སྣང་ལ་དལ་ཅིག་བཞུགས་དུས་གཟིམས་ཁང་གི་སྒོ་ཁྲོག་ཟེར་ནས་བྱུང་བ་དང༌། བཞུགས་གདན་ལ་ཕེབས་ནས། འཁྲུལ་འཁོར་ཟེར་ཙ་ན་དེ་འདྲ་ཡོང་བ་ཡིན་ཞེས་གསུངས་སོ། །དེའི་ཕྱི་ལོ་བླ་མ་འཕགས་པ་སྐུ་གཤེགས་ཁར་སྤྱན་ཆབ་བསིལ་བས། སྙུང་གཡོག་པས་ཁྱེད་རྟོགས་ལྡན་ཡིན་པས་མ་བཤུམ་ཞིག། བྱ་བྲལ་སྣ་མང་པས་བཀུར་པ་ཞུས་ཡོང་ངོ་ཞུས་པས།

ང་ཞག་གསུམ་བཞི་ཚུན་ལ་འཆི་སྟེ། མཚེར་བ་མིན། ང་ལ་རྗེ་རིན་པོ་ཆེའི་བཀའ་ལུང་འདི་བཞིན་གནང་ཡོད་པས༑ རྗེ་རིན་པོ་ཆེ་གཞན་དོན་ལ་ཕེབས་པ་འདུག་སྙམ་པ་ཡིན་གསུངས་པ་ནི། དེ་དུས་ཀྱི་འཁོར་རྣམས་ཀྱི་ངེས་པའོ། །དེ་དག་ནི་རྗེ་རིན་པོ་ཆེ་རང་གི་གསུང་རྗེན་པ་ལ་ཞིང་གཞན་དུ་འབྱོན་པར་གསུངས་པ་ཡིན་ནོ། །ཡང་སྔོན་འཇིག་རྟེན་གསུམ་གྱི་མགོན་པོ་དེ་ཉིད་ཀྱིས། ལྕག་ཚན་གྱི་ཚ་རུ་ཞིག་གླིང་དཀྱིལ་གྱི་བྲག་ལ་བཙུགས་ནས། ཤིང་འདིས་སྟྭ་ཡུ་དང་སྟེའུ་ཡུ་ཉན་དུས་སྐོར་གཅིག་སླེབ་ཡོང་གསུང་བ་དང༌། གསེར་ཁང་སྒོ་བཅད་མར་ཁྲི་ཐོག་བཅུ་གསུམ་དུས་འབྱོན་པར་ལུང་བསྟན་པ་ལྟར། སྐྱོབ་པ་འཇིག་རྟེན་གསུམ་མགོན་དེ་ཉིད་རང་གི་གདུལ་བྱའི་ལྷག་མ་སྐྱོང་བ་ལ་བྱོན་པ་ནི། རྗེ་བཙུན་ཀུན་དགའ་རིན་ཆེན་འདི་ཉིད་ཡིན་ཏེ། ཁྲི་ཐོག་བཅུ་གསུམ་པ་ཡིན་པ་དང༌། ལུང་བསྟན་པའི་ཤིང་དེ་ཡང་སྟྭ་ཡུ་དང་སྟེའུ་ཡུ་ཉན་པར་སླེབ་ཅིང་སྐུ་མྱ་ངན་ལས་འདའ་ཁར་ཤིང་དེ་ཡང་རྩ་བ་ནས་གོག་ནས་བྱུང་བ་ནི། རྗེ་ཉིད་ཞིང་ཁམས་གཞན་དུ་འབྱོན་པའི་ལྟས་ཐུན་མོང་མ་ཡིན་པ་ཡིན་ནོ། །དེ་ནས་ཕག་ལོ་ལོ་གསར་དུ་སླེབ་པའི་སྐབས་སུ། རྗེ་བཙུན་འདི་ཉིད་སྔར་གྱི་ལུགས་ལྟར་ཐུགས་དམ་ཉམས་ལེན་གྱི་རིམ་པ་ལ་ཐུགས་ལྷག་པར་གཞོལ་བའི་ངང་ནས། ཕྱོགས་ཀྱི་དད་འདུས་རྣམས་ལ་ཆོས་ཀྱི་འཁོར་ལོ་བསྐོར་བར་བཞུགས་སོ། །དེའི་ཚེ་རྗེ་ཉིད་ཀྱི་སྐུ་ལ་སྙུན་མི་མངའ་ཡང༌། གསོལ་ཇ་བཞེས་པ་སོགས་ཀྱང་སྔར་བཞིན་མི་བཞེས་པ་དང༌། གསུང་འབྱོན་པ་རྣམས་ཀྱང་གཞུག་ཐུང་ཐུང་གནང་བ་སོགས་སྔར་དང་མི་འདྲ་བའི་ཡིད་མ་ཆེས་པ་རེ་སྡེ་པ་མགོན་པོ་རྒྱལ་མཚན་པ་སོགས་སྐུ་འཁོར་ཕྱག་གཡོག་པ་རྣམས་ལ་བྱུང་ཡང༌། ཐུགས་ཅུང་ཟད་རྨོངས་པའི་ངང་ནས་རྒྱུ་མཚན་གྱི་དོགས་གཅོད་ཞུ་བ་མ་བྱུང་བ་ཡིན་གསུངས་སོ། །དེ་ནས་ཕག་ལོ་ཟླ་བ་བརྒྱད་པའི་ནང་དུ་ཆབ་ཚན་ལ་ཕེབས་པའི་ཐོག་ཏུ། ཆབ་གྲིབ་ཀྱི་རྣམ་པས་སྐུ་ཁམས་ཅུང་ཟད་ཉོག་པ་ཙམ་བྱུང་བའི་དུས་སྡིངས་རྒྱལ་རྡོར་འཛིན་ཀུན་དགའ་ལེགས་པ་ཕྱག་འབུལ་ལ་བྱོན།

ཞག་གཅིག་གཉིས་སོང་ནས། རི་ཁྲོད་ལ་འགྲོ་བར་ཞུས་པས། ངེད་ཀྱི་ཚ་ཆུའི་རིང་ལ་ཁྱེད་ཀྱང་སྡོད། ས་ཆ་འདི་ཉིད་དཔའ་བོ་མཁའ་འགྲོའི་ཞིང་ཁམས་དག་ཅིང༌། ངེད་རང་རྣམས་ཀྱང་དྲི་བཤད་ཁོ་ཐག་ཆོད་པ་ཞིག་བྱེད། མཚམས་པ་རྣམས་ཀྱང་འདིར་བོས་དང༌། ང་ཡང་དགའ༑ ཁོང་ཚོ་རྣམས་ལའང་ཕན་པ་ཡིན་གསུངས་པ་དང༌། ཆབ་གཟིམས་ལ་ཕེབས་སོ། །དེར་དབོན་རིན་པོ་ཆེ་དང༌། རྟོགས་ལྡན་ཡང་ཁ་ཤས་དང༌། སྐུ་རིམ་པ་རྣམས་དང་བཅས་པས་བསྐོར་ནས་བཞུགས་པའི་སར། གསུང་རབ་ཀྱི་གོ་དོན་རྣལ་འབྱོར་བཞིའི་རིམ་པ་དང་བསྟུན་པའི་དགེ་སྦྱོར་གྱི་བསྒྲིགས་རིམ་ཟབ་ལ་རྒྱ་ཆེ་བ་མང་པོ་ཞིག་གསུངས་པའི་མཚམས་སུ་མ་ཎིའི་བྲོ་བརྡུང་གི་ཚུལ་དུ། གར་ཉམས་གནང་བཞིན་འདི་གསུངས་སོ། །རྣམ་རྟོག་གི་རི་རྒྱལ་བརྟན་པར་སྡོད༑ ༑ཉི་ཟླ་སྐར་གསུམ་གླིང་བཞི་ཡོངས་ལ་འགྲོ། །འཁོར་ལོ་རྩིབས་བརྒྱད་ཀྱི་དྲུང་དུ་འཛོམས་པའི་སྨོན་ལམ་ཡོད། །ཅེས་གསུངས་པའི་མོད་ལ་ཡང་འདི་གསུངས་སོ༑ ༑ལུས་རྣམ་རྟོག་གི་རི་རྒྱལ་ལྷུན་པོ་ཁྱོད། །ཚོགས་རྟེན་འབྲེལ་གྱི་ས་གཞི་བརྟན་པར་སྡོད། །ངེད་ཉི་ཟླ་སྐར་གསུམ་མི་སྡོད་འགྲོ། །ཞིང་གླིང་བཞི་ཡོངས་ལ་གདན་འདྲེན་ཡོད། །གནམ་འཁོར་ལོ་རྩིབས་བརྒྱད་སྐད་པ་དེར། །དུས་ཕྱི་མའང་ཁོ་བོའི་དྲུང་དུ་མཇལ། །ཨ་ལ་ལ་གནས་མཆོག་གི་ཡ་མཚན་ལ། །ཨ་ལ་ལ་སྨོན་ལམ་གྱི་རྟེན་འབྲེལ་ལ། །བུ་སློབ་ཀུན་ད་ལྟ་ཡང་རམ་བུ་ཁྱོག སྐལ་ལྡན་ཚོ་དོན་ནུབ་ཙམ་གསོལ་བ་ཐོབ། །གནས་ངོ་མཚར་ཅན་ཏི་སྒྲོ་དག་པའི་ཞིང༌། །བན་ང་ཡི་བླ་མ་ཨུ་རྒྱན་རྗེ། །དུས་རྒྱུན་དུ་བཞུགས་པས་ཉམས་རེ་དགའ། །བུ་སློབ་མ་ཚོར་ཨུ་རྒྱན་ལ་གསོལ་བ་ཐོབ། །ཆབ་ངོ་མཚར་ཅན་ལུང་བསྟན་ཚ་ཆུ་འདི། །བན་ང་རང་གི་ཡུམ་མཆོག་ཕག་མོ་ཡིས༑ ༑སྨན་བདུད་རྩི་རུ་སྦྱར་བས་དང་རེ་སྤྲོ། །གྲྭ་བུ་སློབ་ཚོ་ཡི་དམ་ལ་མོས་གུས་གྱིས། །གྲོགས་ངོ་མཚར་ཅན་མི་མིན་མཁའ་འགྲོ་མ། །བན་ང་རང་གི་ཨ་ཕྱི་ཆོས་སྒྲོན་མ༑ ༑གྲོགས་འདུ་འབྲལ་མེད་པ་བློ་རེ་བདེ། །ཁྱེད་གདུལ་བྱ་ཀུན་མ་དང་མཁའ་འགྲོས་སྐྱོང༌། །འཁོར་ངོ་མཚར་ཅན་འདིར་ཚོགས་རྟོགས་ལྡན་ཚོ། །བན་ང་རང་ལ་དམ་ཚིག་གཙང་བ་ཀུན། །ཚེ་ཕྱི་མ་རུ་འཕྲད་པའི་བློ་ཕུགས་བྲོད། །ཡབ་བཀའ་བརྒྱུད་ཀྱི་ཆོས་ལ་འབུངས་ཤིག་ཨང༌། །ཞེས་པ་ལ་སོགས་བྲོ་བརྡུང་རྒྱུན་རིང་བར་གནང་བས༑

སྐུ་འཁོར་རྣམས་ཀྱང་ཐེ་ཚོམ་གྱི་གཞི་ཆེ་བར་བྱུང་ཡང་འདི་བྱེད་ཀྱི་གཏོལ་མ་རྙེད་པའི་ངང་ནས་འཕྲལ་དུ་མཚེའུ་ཁར་སྤྱན་དྲངས་ཏེ། སྐུ་རིམ་གཏོས་ཆེ་བ་བཙུགས་རུང༌། བཀའ་ལུང་བཟང་ངན་གང་ཡང་མ་གསུང་ནའང༌། སྐུ་ཁམས་དྭངས་པ་ཞིག་ཨེ་ཡོང་བསམ་པའི་སྐུ་རིམ་ལ་དམིགས་པའི་འགྱེད་ཀྱི་བྱེ་བྲག་ཉིན་རེ་བཞིན་བྱས་ཀྱང༌། དམ་སེལ་ཅན་གྱི་འགྲུལ་པ་སྔ་རྟིང་གིས་རྐྱེན་ངན་པ་ལ་བརྟེན་ནས། ཁད་ཀྱིས་སྐུ་ཤེད་ཆུང་བར་མངོན་པ་བྱུང་བས། སྐུ་ཁམས་འཚོ་མི་འཚོ་ཐེ་ཚོམ་སྐྱེས་ཏེ། ནངས་ཞོགས་སྔ་བར་སྡེ་པ་མགོན་པོ་རྒྱལ་མཚན་པས་རྗེ་ཉིད་ཀྱི་དྲུང་དུ་བྱོན་ནས་འདི་ལྟར་ཞུས་སོ། །རྗེ་བཙུན་ཆེན་པོ་ཁྱེད་ཀྱི་མཛད་པ། སངས་རྒྱས་ཀྱི་བསྟན་པའི་བྱ་བ་འཕྲོ་ཅན་དུ་ཡོད་ཅིང༌། ཁྱད་པར་གསེར་གདུགས་དང༌། གསེར་ཐོག་སོགས་མཛད་པའི་འཕྲོ་ཡང་འདི་ཙམ་ཡོད། ཞིང་ཁམས་འདི་ཉིད་དང༌། རྗེ་བཙུན་ཁྱེད་ལ་བློ་གཏད་ཅིང་ལྟོས་པ་བཅས་པའི་བདག་སོགས་གདུལ་བྱར་གྱུར་པ་རྣམས་ལ་ཐུགས་བརྩེ་བ་ཆེན་པོའི་སྒོ་ནས། ཇི་སྲིད་མཛད་པ་མཐར་མ་ཕྱིན་གྱི་བར་ཞབས་པད་བརྟན་པའི་ཐུགས་མདུན་བཀའ་དྲིན་སྐྱོང་དགོས་ཞུས་པས། དེའི་དངོས་ལན་ཅང་མ་ཕེབས། ཡང་ཞུ་ལེན་གཞན་མ་ཁ་ཤས་ཀྱི་མུ་ལ། གསེར་ཁང་ནང་མའི་ཐོག་འཕང་སྟོད་དགོས་དང༌། འཆོས་དགོས་གང་ཡོད་གྲུབ་རྗེས། གཟིམ་ཆུང་གི་ཐང་ཀ་རྟེན་མཆོད་རྣམས་ཀྱང་དེར་བསྒྲིགས། ཐུབ་པ་གནས་བཅུ་སྔ་མོ་ནས་ཡོད་པ་དེ་གཡས་གཡོན་གཅིག་ཏུ་བསྒྲིགས། གསར་དུ་ཙན་དན་ལས་གྲུབ་པའི་མཛད་པ་བཅུ་གཉིས་གཅིག་ན་ནིང་ནས་ཨེ་གྲུབ་བསམ་ཀྱང་ལུས་པ་ཞིག་བྱུང༌། ད་འཕྲལ་དུ་ཙན་དན་ལག་ན་གང་ཡོད་དང་བསྟུན་པའི་མཛད་བཅུ་འདི་ཁ་ཏ་བྱེད་པ་དང༌། བྱ་བ་འཕྲོ་ཅན་གསེར་གདུགས་དང༌། གསེར་ཐོག་འདི་ལུས་ན་མི་ཡོང༌། ད་ལྟ་ཕན་ཁྱེད་ཚོས་གང་ལབ་ཐམས་ཅད་གྲུབ་པ་ཡིན་པས། ངའི་ཁམས་ཀྱིས་ཁ་ཏ་མ་ཕེར་ཡང་ཁྱེད་ཀྱིས་ཁུར་ཆེ་བར་གྱིས་ཤིག་ཅེས་པ་སོགས་གསུངས་པ་དང༌།

སྡེ་པ་མགོན་པོ་རྒྱལ་མཚན་པ། དུས་དེར་ཐུགས་འཐོམས་པའི་ངང་དུ་ལུས་ཀྱང༌། རྗེས་སུ་དགོངས་པ་སྔོན་བཏང་ཅན་གྱི་བཀའ་ལུང་རང་དུ་མངོན་པར་བྱུང་གསུངས་སོ། །དེ་ནས་ཉེར་དགུར་སླེབ་པ་དང༌། དགུ་གཏོར་རྒྱས་པ་གནང་བ་སོགས་ཀྱང་མཛད། དེ་ནས་ཚེས་གཅིག་ནས་རིམ་པ་བཞིན་སྐུ་ཁམས་ཡང་ཁད་ཀྱིས་སྐུ་ཤེད་ཆུང་དུ་སོང་ནའང༌༑ ཐུགས་དམ་གྱི་སྒྲིག་ཕྱག་མཆོད་སོགས་ཀྱང་མ་ཆག་པ་རང་དུ་མཛད། ཚེས་ལྔའི་ཉིན་དབོན་རིན་པོ་ཆེ་དང་སྡེ་པ་མགོན་པོ་རྒྱལ་མཚན་པ་སྐུ་མདུན་དུ་བོས་ནས་བསྟན་པའི་ཁུར་བསྐུར་བའི་བཀའ་ལེགས་པར་བསྩལ་ནས། ཐུགས་དམ་གཏོར་བསྔོས་མཛད་ནས་ཆོས་སྐྱོང་ལ་གཏད་པ་མཛད་དོ། །དེ་ནས་ཚེས་དྲུག་གི་ཉིན་ཐུགས་དམ་རིམ་པ་རྣམས་སྔར་ལྟར་མཛད་པ་གྲུབ་རྗེས། སྐུ་ཁམས་ཅུང་ཟད་ཉོག་པའི་ཚུལ་གྱིས། ཐུགས་དམ་སྤྲོས་མེད་འོད་གསལ་ཕྱག་རྒྱ་ཆེན་པོའི་ཏིང་ངེ་འཛིན་ལ། ཉི་མ་སྔ་ཕྱེད་ཡན་བཞུགས་པར་མཛད་དོ། །སླར་ཡང་ཉི་མ་གུང་ལ་ཁེལ་བའི་ཐུན་མཚམས་ལ་ཉེ་བ། དུས་རྒྱུན་ཆགས་ཀྱི་ཐུགས་དམ་གྲོལ་བའི་མཚམས་ཀྱི་ཚད་དེ་ཙམ་ནི། སེང་གེའི་ཁྲིའི་སྟེང་དུ། བླ་གོས་སྣམ་སྦྱར་སོགས་ཀྱིས་བཀླུབས་ཤིང༌། བཀའ་རྟགས་ཀྱི་སྒོམ་ཞྭ་ཡང་དབུ་ལ་བཞེས། ཕྱག་ཐལ་མོ་སྦྱར་ཏེ། ཕྱོགས་བཅུའི་རྒྱལ་བ་རྒྱ་མཚོ་ལ་གསོལ་བ་འདེབས་པ་འདི་གསུངས་སོ། བཀའ་བརྒྱུད་བླ་མ་ཡི་དམ་སོགས་ཀྱི་མཚན་ནས་བརྗོད་ནས། འདི་སྐད་དུ། ཁྱེད་རྣམས་ཀྱིས་བྱིན་གྱིས་རློབས་ལ། མགོན་པོ་རྒྱལ་མཚན་གྱིས་ཐོག་དྲངས་མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་དག་པར་གྱུར་ཅིག ཤིན་ཏུ་དག་པར་གྱུར་ཅིག་གསུངས་པའི་ངང་ནས། སྤྱན་བར་སྣང་ལ་ཧྲིག་ཧྲིག་པའི་བལྟ་སྟངས་མཛད་ཅིང༌། སེང་གེའི་ཁྲིའི་སྟེང་དུ་ཞབས་རྡོ་རྗེ་དཀྱིལ་ཀྲུང་དང༌། ཕྱག་མཉམ་གཞག་གི་ཕྱག་རྒྱས། སྐུ་དྲང་པོར་བསྲང་སྟེ། སྤྱན་ཏིང་ངེ་འཛིན་ཤིན་ཏུ་ཞི་བའི་གཟིགས་སྟངས་སུ་མཛད་དེ༑

དགུང་ལོ་ལྔ་བཅུ་ང་གསུམ་པ། མེ་མོ་ཕག་གི་ལོའི་ཧོར་ཟླ་དགུ་པའི་ཚེས་དྲུག་ལ། གཟུགས་སྐུ་ཆོས་དབྱིངས་སུ་ཐིམ་སྟེ་མྱ་ངན་ལས་འདའ་བའི་ཚུལ་བསྟན་པ་ཡིན་ནོ༑ ༑དུས་དེར་ཞབས་དྲུང་ན་འཁོད་པ་ནི། སྡེ་པ་མགོན་པོ་རྒྱལ་མཚན་པ། ནང་པ་མགོན་པོ་བཀྲ་ཤིས་པ། གཟིམ་དཔོན་སངས་བཀྲིས་དང་གསུམ། སྒོ་ཕྱིན་གསོལ་དཔོན་བསམ་པ་དོན་གྲུབ་རྣམས་ཡོད་པ་ལས། ཁོང་དཔོན་གཡོག་རྣམས་ནི། དུས་དེར་རྣམ་རྟོག་གི་འཛིན་པ་རང་སར་ཞི་ནས་འདི་བྱེད་ཀྱི་སྣང་བ་གང་ཡང་མ་སྐྱེས་པར་ཡུན་རིང་དུ་ལུས། ཅུང་ཟད་ནས་སྔར་མ་ཚོར་བའི་རོལ་མོའི་སྒྲ་དང༌། གླུ་དབྱངས་ཀྱི་རྣམ་པ་འདྲ་བ་དང༌། དྲི་བཟང་གི་ངད་པ་ཆིལ་ཆིལ་བ་སོགས་ངོ་མཚར་བའི་ལྟས་དུ་མ་བྱུང་ངོ༌། །འདི་ཡི་སྐབས་སུ་རང་སེམས་སྐྱོ་བའི་རང་མདངས་ཀྱི་ཚིག་འདི་སྨྲས་སོ། །ཐུབ་པའི་བསྟན་པ་སྙིགས་མ་རྩོད་དུས་འདིར། །དུས་གསུམ་རྒྱལ་བ་ཀུན་གྱི་སྤྲུལ་པའི་སྐུ། །བསྟན་པའི་ཉི་མ་ཀུན་དགའ་རིན་ཆེན་དེ། །དུས་འདིར་དག་པའི་ཞིང་དུ་གཤེགས་ཚུལ་བསྟན། །གངས་ཅན་ལྗོངས་འདི་མུན་པའི་གླིང་དུ་གྱུར། །ཟབ་དོན་གནས་ལུགས་སྒྲུབ་བརྒྱུད་བསྟན་པ་དེ། །ཡུལ་གྱི་དབུས་སུ་བློ་བུར་ཉིད་དུ་ནུབ། །གདུལ་བྱར་གྱུར་པའི་བུ་སློབ་ཐམས་ཅད་ཀུན། །ལོང་བ་ལམ་མཁན་དག་དང་བྲལ་བ་འམ༑ ༑བུ་གཅིག་ཤི་བའི་མ་ལྟར་མྱ་ངན་གདུངས། །ལུས་ཀྱི་ཟུངས་མི་ཐུབ་པར་ས་ལ་འགྱེལ། །སེམས་ཡིད་རབ་ཏུ་སྐྱོ་བའི་སྨྲེ་སྔགས་འབོད། །ཅི་བྱ་གཏོལ་མེད་དྲན་པ་ཉམས་པར་གྱུར། །འདི་འདྲའི་སྣང་ཚུལ་བསམས་ན་སྙིང་རླུང་ལྡང༌། །རིག་པ་མི་ཟིན་སེམས་ནི་ཕྱ་མ་ཕྱོ། །བཀའ་དྲིན་འཁོར་མེད་རྗེ་བཙུན་ཀུན་དགའི་མཚན། །མི་མངོན་དབྱིངས་ནས་ཐུགས་རྗེའི་སྤྱན་གྱིས་གཟིགས། །མྱ་ངན་སྡུག་བསྔལ་སོལ་ཅིག་སྐྱོབ་པ་རྗེ། །སྐྱེ་འཆི་མེད་པ་རྡོ་རྗེའི་སྐུ་བརྙེས་པའི། །སྤྲུལ་སྐུ་དག་པའི་ཞིང་དུ་བསྡུད་ཚུལ་དེས། །བདག་སོགས་ལས་ངན་སྐྱེད་པའི་ལུས་ངན་འདི། །མི་རྟག་འཆི་བར་སྟོན་པའི་བརྡ་སྟོན་ཡིན། །དོན་མེད་ཚེ་འདིའི་རྣམ་གཡེང་ཀུན་སྤངས་ནས། །བསླུ་མེད་ཡོངས་འཛིན་ཀུན་དགའི་མཚན་ཅན་ལ། །གདུང་ཤུགས་དྲག་པོའི་གསོལ་བ་འདེབས་བཞིན་དུ། །གསུང་གི་བདུད་རྩིའི་བཅུད་ཀྱི་ཉམས་ལེན་ལ༑ ༑སྙིང་ནས་སྒོམ་སྒྲུབ་མཛད་ན་མི་ལེགས་སམ། །ཐུགས་བསམ་ཡང་ཡང་ཐོངས་ལ་ལྷ་ཆོས་མཛོད། །ཅེས་པ་འདི་ནི་དུས་འདིའི་སྐབས་ཀྱི་སྣང་ཚུལ་ལ་བསམས་ཏེ་རང་སེམས་སྐྱོ་བའི་སྨྲེ་སྔགས་ཀྱི་ཚིགས་སུ་བཅད་པའོ། །དེ་ལྟར་མེ་ཕག་སྟོན་ཟླ་འབྲིང་པོ་ཐ་སྐར་ཅན་གྱི་དཀར་ཕྱོགས་ཀྱི་ཚེས་དྲུག་གི་སྔ་དྲོའི་ཐུན་གསུམ་པའི་མཚམས་དེར་དགོངས་པ་ཆོས་ཀྱི་དབྱིངས་སུ་བསྡུས་ནས་བཟུང་སྟེ།

ཚེས་བཅོ་ལྔའི་ཉི་མ་སྔ་དྲོའི་ཆའི་བར་ལ། ཐུགས་དམ་ཟབ་གསལ་གཉིས་སུ་མེད་པའི་ཡེ་ཤེས་ཆེན་པོ་གནས་ལུགས་དོན་གྱི་རྟོགས་པ་མཐར་ཐུག་པའི་དབྱིངས་དང༌། ཡེ་ཤེས་དབྱེར་མེད་པ་ཆོས་སྐུ་བདེ་བ་ཆེན་པོའི་ངང་ལ་བཞུགས་པའོ། །དེའི་བར་ལ་སྐུའི་མདངས་སྔར་ལས་ཀྱང་ལྷག་པ་ལྟ་བུ་སྣུམ་ཞིང་འོད་ཟེར་འཕྲོ་བ་དང༌། ནམ་མཁའ་ནི་བཻ་ཌཱུརྻའི་རྒྱ་མཚོ་བཞིན་དུ་སྔོ་ལ་དྭངས་ཤིང་གཡའ་དག་པ་དང༌། སྤྲིན་དང་སེར་བུ་ཅུང་ཟད་ཀྱང་མེད་པའི་ངང་ནས༑ མེ་ཏོག་གི་ཆར་བསམ་གྱིས་མི་ཁྱབ་པ་བབ་པ་དང༌། ཁྱད་པར་ཚེས་བཅུ་ནས་རྒྱ་སྤོས་ཀྱི་དྲི་ངད་ཟིལ་གྱིས་གནོན་པའི་དྲི་བཟང་གི་ངད་པ་སྔར་ཚོར་མ་མྱོང་བ་བསམ་གྱིས་མི་ཁྱབ་པ་དང༌། བར་སྣང་ཐམས་ཅད་རོལ་མོའི་སྒྲ་སྙན་ཡིད་འཕྲོག་པས་གང་བ་ལ་སོགས་པ་ངོ་མཚར་བའི་ལྟས་ཁྱད་པར་ཅན་རྣམས་ནི། གདུང་མཆོད་འབུལ་མཁན་གྱི་རྟོགས་ལྡན་གྱི་རྣལ་འབྱོར་པ་རྡོ་རྗེ་འཛིན་པ་དང༌། འདན་མ་རྟོགས་ལྡན་དང༌། ཀོང་པོ་རྟོགས་ལྡན་དང་གསུམ་བཞུགས་པ་རྣམས་ལ་སོགས་པའི་དེར་བཞུགས་པ་ཐམས་ཅད་ཀྱི་མངོན་སུམ་དུ་མཐོང་ཞིང་གྲུབ་པ་ཡིན་ནོ། །གདུང་གི་དྲུང་ན་བཞུགས་པའི་རྡོར་འཛིན་གྲོགས་མཆེད་གསུམ་པོ་ལ་ཏིང་ངེ་འཛིན་ཁྱད་པར་ཅན་རང་ཤུགས་ཀྱི་འཁྲུངས་ཤིང༌། གཟིགས་སྣང་ངོ་མཚར་ཅན་བྱུང་ཚུལ་ནི་ཚེས་བཅུ་གསུམ་གྱི་ནུབ་མོ་རྡོར་འཛིན་པའི་ཐུགས་དམ་གྱི་གཟིགས་སྣང་ལ། སེང་གེའི་གཟུགས་འགྲོས་ཤིན་ཏུ་ཆེ་བ། མདོག་སྔོ་སྐྱ་བ་ལ་རྗེ་ཉིད་རིགས་ལྔའི་ཅོད་པན་བཞེས་ཏེ་བཅིབས་ནས། ཆིབས་ཁ་དང་སྐུ་ལ་དགེ་འདུན་མང་པོས་བསྐོར་ནས་ཤར་ཕྱོགས་སུ་བྱོན་པ་གཟིགས་སོ། །ཀོང་པོ་རྟོགས་ལྡན་ལ། ནམ་མཁའ་སྔོ་དྭངས་སྤྲིན་གཞན་མེད་པའི་དབུས་ན། སྤྲིན་དཀར་ལ་འཚེར་བའི་སྟེང་དུ། རྗེ་ཉིད་དགེ་འདུན་ཤིན་ཏུ་མང་བས་བསྐོར་བ་རོལ་མོའི་སྒྲ་སྙན་དང་བཅས་བཞུགས་པ་ལ། དབུའི་སྟེང་དུ་རྨ་བྱའི་སྒྲོའི་གདུགས་ཡིད་འོང་དར་གྱི་ཤམ་བུ་སུམ་རྩེགས་ཡོད་པ་འཕྲུ་དང་ཏོག་གསེར་ལས་བྱས་པ་གཟིགས་སོ། །བླ་མ་འདན་མ་ལ་ནི་མདུན་རི་ཆུ་འཕན་དང༌།

གཟིམ་ཆུང་འཕྱོང་རྩེའི་བར་འཇའ་སྣ་ལྔ་ཞེང་ཆེ་བས་འབྲེལ་བ་ལ། མཚམས་མཚམས་སུ་འཇའ་འོད་ཀྱི་གུར་ཁང་ཆེ་བ་བཅུ་གསུམ་བསྒྲིགས་ནས་འདུག་པའི་གོང་མའི་ནང་དུ་སྟོན་པ་སངས་རྒྱས་གསེར་མདོག་ཉན་ཐོས་གཉིས་དང་བཅས་པའི་གཙོ་འཁོར་གསུམ་བཞུགས་པ༑ དེའི་འོག་གི་འོད་སྐོར་ལ། འཕགས་པ་ཀླུ་སྒྲུབ། བར་སྐབས་མེད་པར་ཉན་ཐོས་དང༌། ཁྱེའུ་བུ་མོ་སོགས་རྒྱན་བཟང་ཞིང་མཛེས་པས་གང་བ། ཚེས་བཅུ་གསུམ་མན་ནས། ཚེས་བཅོ་ལྔའི་བར་དེ་ཀའི་ངང་དུ་གནས་སོ། །ཚེས་བཅོ་ལྔའི་ཉི་མ་རྩེ་ཤར་ལ། གཟིམ་ཆུང་གི་ནང་གཞན་ལས་ཡངས་པའི་ནང་དུ། དགེ་སློང་གི་ཆ་ལུགས་ངུར་སྨྲིག་ཅན་དབུ་རེག་ཞབས་རྗེན་གྲངས་མེད་བྱོན་པ་ཕལ་ཆེར་གྱིས་སྤོས་ཕོར་ཐོགས་ཏེ། གདུགས་དང་རྒྱལ་མཚན་སོགས་ཤིན་ཏུ་མང་བའི་དབུས་སུ། རྗེ་ཉིད་ན་བཟའ་ཆོས་གོས་མནམས་པ་ལ། དབུ་རྒྱན་རིགས་ལྔས་སྤྲས་པ། གཟིམས་ཆུང་གི་བར་སྣང་ལ་ཡུན་རིང་ཙམ་བཞུགས་རྗེས། བླ་མ་འདན་མ་རང་ལ་གསུང་གླེང་མང་པོ་ཕེབས་པའི་སྣང་བ་ཡང་ཤར་ནས། དེ་མུས་འཇའ་གུར་རིམ་པར་རྒྱུད་དེ་སྟོན་པ་སངས་རྒྱས་ཀྱི་བར་དུ་རིམ་པར་བརྒྱུད་པ་ཡིན་ནོ། །དེ་ནུབ་སྲོད་ཀྱི་ཆ་ལའང་འཇའ་གུར་སོགས་མ་ཡལ་བར་གཟིགས་འདུག་གོ། དེ་ཚུན་ཚེས་བཅོ་ལྔ་བྱུང་ངོ་ཅོག་ལ་གཟིམ་ཆུང་གི་རབ་གསལ་ནས། རྟོགས་ལྡན་ཀོང་པོའི་གཟིགས་ལམ་དུ༑ རི་བོང་ཞིག་ཕྱག་གྲངས་མེད་འཚལ་བ་གཟིགས་པ་ཡིན་འདུག་གོ། །ཁོང་གསུམ་དམ་ཚིག་གཙང་བས་གཟིགས་སྣང་ཁྱད་པར་ཅན་བྱུང་བ་དེ་ཡིས་མཚོན་ཏེ་སྐལ་ལྡན་གཞན་ལ་བྱུང་བ་ནི་བརྗོད་ཀྱིས་མི་ལངས་པ་ཡིན་ནོ། །བླ་མ་འདན་མ་ལ་རྗེ་མྱ་ངན་ལས་འདས་རྗེས། ཏི་སེར་མཚོ་མཆོད་འབུལ་བ་ལ་འབྱོན་དགོས་པར་ལུང་བསྟན་པ་ནི༑ རྗེ་ཉིད་ཞལ་བཞུགས་པའི་དུས། ཕག་ལོ་ཟླ་བ་བརྒྱད་པའི་ནང་དུ། སྒམ་པོ་དང་ཙཱ་རི་སོགས་ལ་སྒྲུབ་པ་ལ་འབྱོན་པར་ཞུས་པས། རྗེ་རིན་པོ་ཆེའི་ཞལ་ནས། ཁྱོད་དམ་ཚིག་གཙང་བའི་སློབ་མ་ཡིན་པས། རེ་ཞིག་ཐག་ཉེ་འཁོར་དུ་སྡོད།

དུས་བབས་ལ་གནས་དང་རི་ཁྲོད་དང་སོང་ཆོག་པ་ཡོང་བ་ཡིན། ཡང་ངེད་ཀྱི་དོན་ཕྲན་ཚེགས་ཤིག་བསྒྲུབ་དགོས་འབྱུང་བའང་སྲིད། ཅེས་གསུང་བ་ལ་བརྟེན་ནས། འདི་ཕྱོགས་ལ་བཞུགས་རྗེས་སུ་རྗེ་རིན་པོ་ཆེ་སྐུ་མྱ་ངན་ལས་འདས་དུས། ཏི་སེར་མཚོ་མཆོད་དང་གསེར་འབུམ་བཞེངས་པར་འབྱོན་རོགས་དགོས་པའི་རྒྱུ་མཚན་ཞུས་པས། རྗེ་ཉིད་ཀྱི་བཀའ་ལུང་དྲན་ཏེ། ལྷག་བསམ་དག་པའི་སྒོ་ནས་ཐུགས་ཀྱིས་བླངས་ནས་ཏི་སེར་བྱོན་པ་ཡིན་ནོ། །དེ་ནས་རྗེ་བཙུན་དམ་པ་ཐུགས་རྗེའི་མངའ་བདག་ཀུན་དགའི་མཚན་ཅན་འདི་ཉིད་ཀྱི་སྙན་པའི་གྲགས་པས་ས་སྟེང་ཐམས་ཅད་ཁྱབ་པ་ལ་བརྟེན་པའི་སྐུ་གདུང་རིན་པོ་ཆེ་མཇལ་མཁན་བསམ་གྱིས་མི་ཁྱབ་པ་ལ། དམ་ཚིག་གཙང་མི་གཙང་གི་དབྱེ་བ་ཤེས་པར་དཀའ་བས། རེ་ཞིག་རིན་པོ་ཆེའི་སྒྲོམ་བུར་བཞུགས་སུ་གསོལ་ནས། དར་གོས་ཀྱི་ན་བཟའ་བསམ་གྱིས་མི་ཁྱབ་པས་བཀླུབས་པ་དང༌། མདུན་དུ་མཆོད་པའི་བྱེ་བྲག་དཔག་ཏུ་མེད་པ། བཀོད་པ་མཆོག་ཏུ་གྱུར་པ་ཕུན་སུམ་ཚོགས་པ་དང༌། དམ་ཚིག་གཙང་མའི་མཆོད་འབུལ་བ་དང་བཅས་ཏེ། གཟིམ་ཁང་རང་དུ་དངུལ་གདུང་རིན་པོ་ཆེ་མ་གྲུབ་བར་དུ་སྐལ་ལྡན་གྱི་འགྲོ་བ་རྣམས་ཕྱག་འཚལ་བ་དང་མཆོད་པ་འབུལ་བ་ལ་སོགས་ཏེ་བསོད་ནམས་ཀྱི་ཚོགས་གསོག་པའི་ཡུལ་དུ་བཞུགས་པ་ཡིན་ནོ། །སྐུ་མྱ་ངན་ལས་འདས་པའི་རྗེས་སུ། ངོ་མཚར་བའི་གྲོངས་རྟགས་རང་གཞན་གྱི་སྐྱེ་བོ་ཀུན་གྱི་མཐུན་སྣང་དུ་གྲུབ་པ་ནི། དགུང་ཞག་མ་རྫོགས་ཀྱི་བར་ལ། གདུང་གི་དྲུང་དུ་མར་མེ་ཆུང་ཆུང་རེ་རེས་ཀྱང་ཉིན་ཞག་དཔག་ཏུ་མེད་པ་རང་འབར་ལ་ཐུབ་པ་དང༌། ཕྱོགས་ཐམས་ཅད་དུ་ས་ཆུ་ཐམས་ཅད་ཤིན་ཏུ་དྲོས་ནས། ས་གཞི་ཐམས་ཅད་སྔོ་ཞིང་དབྱར་དུས་ལྟ་བུར་གྱུར་ཏེ། ཏིང་ཕོར་ནང་གི་ནས་ལ་ཆུ་འཐོར་བ་རྣམས་ལའང༌། ནས་ཀྱི་ལྗང་པ་སོར་དྲུག་ལྷག་པ་སྐྱེས་པ་ཀུན་གྱི་མིག་ལམ་དུ་མཐོང་བ་དང༌། ལུང་པ་ཕུ་མདའ་དག་གི་བ་ལུའི་མེ་ཏོག་དང༌། དགོན་པ་སོ་སོའི་ལྡུམ་རའི་མེ་ཏོག་ལ་སོགས་ཏེ།

མེ་ཏོག་མཐའ་དག་རང་ཤར་དུ་བྱུང་སྟེ་ཤིན་ཏུ་བཀྲ་བར་གྱུར་པ་སྐྱེ་བོ་ཀུན་གྱི་མངོན་སུམ་དུ་མཐོང་ཞིང༌། འབྲི་གུང་ཆོས་རྗེའི་གྲོངས་རྟགས་ཡིན་པར་ཀུན་གྱི་མཐུན་གྲུབ་དུ་གྱུར་ཏེ། སྔོན་ཤིན་དུ་མི་དད་པའི་སྐྱེ་བོ་རྣམས་ཀྱང༌། སྐུ་མྱ་ངན་ལས་འདས་པའི་ངོ་མཚར་བའི་ལྟས་ཁྱད་པར་ཅན་དེ་རྣམས་ལ། ཡིད་ལྷག་པར་དད་པའི་མོས་གུས་སྐྱེས་ཏེ། སྔར་བྱས་ཀྱི་ལས་ལ་འགྱོད་དེ་བཤགས་པ་བྱེད་ཅིང༌། ཕྱིས་གསོལ་བ་འདེབས་པ་ལ་བརྩོན་པ་སོགས། མ་དད་པའི་སྣང་བ་བསྒྱུར་ཅིང༌། སྙན་པའི་གྲགས་པས་ཕྱོགས་ཐམས་ཅད་དུ་ཁྱབ་པ་ཡིན་ནོ། །དེ་ལྟ་བུའི་དཔེ་གཅིག་ཙམ་བརྗོད་ན། འཕན་ཡུལ་མདའི་དགོན་པ་གསལ་ཁང་དང་ཉེ་བ་ན། ལྕང་སྒང་དབོན་པོ་བྱ་བ་འབྲི་གུང་པ་ལ་དགའ་ལྡན་པའི་སེར་དམག་བྱས་དུས་ཀྱི་དམག་ཕྱོགས་གཅིག་གི་མགོ་དཔོན་བྱེད་མྱོང་བ་ཞིག་དུས་དེར་རང་གི་བླ་གཡེལ་དུ་མེ་ཏོག་རྒྱ་མེན་མང་པོ་ཤར་བྱུང་བ་ལ། རྗེ་ཉིད་ཀྱི་གྲོངས་རྟགས་སུ་ཤེས་ཏེ། མེ་ཏོག་ལག་པས་གཡབས་ཏེ། འབྲི་གུང་ཆོས་རྗེ། འབྲི་གུང་ཆོས་རྗེ། དགུན་གྲང་སྒང་གི་མེ་ཏོག་རང་ཤར་འདི། ཁྱེད་ཀྱི་གྲོངས་རྟགས་རང་དུ་འདུག་པས། ངེད་མང་པོ་ཞིག་གིས་སྡིག་པ་ཆེན་པོ་བསགས་པ་འདྲ་ཟེར་ནས་འཆི་མ་འདོན་ཞིང་འདུག་པ་དེའི་ཉེ་སྐོར་ཀུན་གྱི་མཐུན་གྲུབ་ལ་མཐོང་ཞིང༌། དེ་འདྲའི་ལོ་རྒྱུས་མང་ཡང་བྲི་ཡིས་མི་ལང་བས་དཔེ་ཙམ་ཞིག་བཀོད་པའོ། །དེ་ནས་སྐུ་མྱ་ངན་ལས་འདས་རྗེས། རྗེ་བཙུན་ཉིད་ཀྱི་དགོངས་པ་རྫོགས་ཐབས་ཇི་ལྟར་སྒྲུབ་པའི་ཚུལ་མདོ་ཙམ་ཞིག་བརྗོད་ན། དུས་ཡུན་མི་རིང་བར། ཇོ་གདན་མཁན་པོ་དགྲ་བཅོམ་པ་གྲགས་རྒྱལ་བ་དཔོན་སློབ་བཅུ་ཕྲག་དུ་མས་གཙོ་མཛད་པའི་དགེ་འདུན་གྱི་ཚོགས་ལྔ་སྟོང་ཙམ་དང༌། སྐྱེ་བོ་འཇིག་རྟེན་པའི་ཚོགས་ཁྲི་ཕྲག་བཅོ་བརྒྱད་ལས་མི་ཉུང་བ་དང་བཅས་པ་རྣམས་ལ། བཟའ་བ་དང་བཏུང་བའི་བྱེ་བྲག་ཕུན་སུམ་ཚོགས་པ་དང༌། མཐོ་དམན་ཐམས་ཅད་ལ་གང་ལ་གང་འོས་ཀྱི་འབུལ་སྣོད་དང་འགྱེད་ཀྱི་བྱེ་བྲག

སྐུ་གསུང་ཐུགས་ཀྱི་རྟེན་དང་གསེར་དངུལ་ལ་སོགས་ཏེ་རིན་པོ་ཆེའི་བྱེ་བྲག་བསམ་གྱིས་མི་ཁྱབ་པ་དང༌། གཞན་ཡང་གོས་དར་དང༌། ཇ་སིག་དང༌། གོ་ཁྲབ་དང༌། སྣམ་ཕྲུག་དང༌། ནས་སྲན་དང༌། རྟ་དང༌། དྲེའུ་དང༌། མཛོ་ཕོ་མོ་དང༌། འབྲི་ཁལ་ལ་སོགས་རྐང་བཞིའི་ཚོགས་བསམ་གྱིས་མི་ཁྱབ་པའི་འབུལ་བ་དང༌༑ མདོར་ན་ལོངས་སྤྱོད་ཀྱི་དངོས་པོས་ས་གཞི་ཐམས་ཅད་གང་བ་ཙམ་སུམ་ཅུ་རྩ་གསུམ་ལྷའི་དཔལ་འབྱོར་ལ་འགྲན་པར་ནུས་པའི་ལོངས་སྤྱོད་རང་གཞན་ཀུན་གྱི་བློར་མི་ཤོང་བའི་རྒྱུ་དངོས་བསམ་གྱིས་མི་ཁྱབ་པའི་འབུལ་བ་དང༌། སྦྱིན་གཏོང་ཚོགས་གསོག་རྣམས་ཀྱང༌། སྔར་གྱི་ལུགས་སྲོལ་བཟང་པོ་ལས་ཀྱང་ཆེས་ཆེར་ལྷག་པའི་སྒོ་ནས༑ རང་གཞན་གྱི་སྐྱེ་བོ་ཐམས་ཅད་ཀྱི་རེ་བ་འདོད་དགུའི་དཔལ་འབྱོར་གྱི་ཚིམ་པར་མཛད་དེ། སྙན་པའི་བ་དན་ཕྱོགས་ཐམས་ཅད་དུ་གཡོ་བར་མཛད་པའོ། །དེ་ནས་དགེ་འདུན་སྟོང་ཕྲག་ཕྱེད་གསུམ་ཙམ་གྱིས། རེ་ཞིག་གི་བར་ལ་མཆོད་པ་རྒྱུན་མ་ཆད་པར་ཕུལ་ཞིང༌། དེ་རྣམས་ལ་ཡང་ཞབས་ཏོག་དང་འབུལ་བ་བསམ་གྱིས་མི་ཁྱབ་པར་མཛད་དེ། རྒྱས་པར་བརྗོད་ཀྱིས་མི་ལང་བ་ཡིན་ནོ། །གཞན་ཡང་ཏི་སེ་ལ་གསེར་འབུམ་བཞེངས་པ། མཚོ་མ་ཕམ་ལ་གདུང་མཆོད། བལ་པོ་ཤིང་ཀུན་ལ་གསེར་གདུགས་འགེལ་བ། གནས་གསུམ་ལ་ཚོགས་འཁོར་འགྱེད་དང་བཅས་པ། གཞན་འདིར་ཕྱོགས་ཀྱི་དགོན་པ་སོ་སོ་ལ། མང་ཇ་སྐོལ་བ་དང་འགྱེད་ཀྱི་བྱེ་བྲག་ལ་སོགས་པ་བསམ་གྱིས་མི་ཁྱབ་པ་མྱུར་བར་གྲུབ་པ་སོགས་བརྗོད་ཀྱི་མི་ལང་བ་ཡོད་ཀྱང་འདིར་མ་བྲིས་སོ། །རྗེ་བཙུན་དམ་པ་ཀུན་དགའ་རིན་ཆེན་ཉིད་ཀྱི་སྐུ་གདུང་རིང་བསྲེལ་ངོ་མཚར་ཅན་བྱོན་ཚུལ་ནི། སྐུ་གདུང་ཡིད་བཞིན་ནོར་བུ་ནང་རིང་བསྲེལ་དང་རྟེན་གྱི་ཕུང་པོར་གྱུར་ཀྱང་རྣམ་པ་སྐུའི་དབྱིབས་མ་ཞིག་པར་གོས་དར་ཕུན་སུམ་ཚོགས་པའི་ན་བཟའ་དང་བཅས། དངུལ་གདུང་བཀྲ་ཤིས་འོད་འབར་རྒྱུ་ཕུན་སུམ་ཚོགས་པ། བཟོ་དང་བཀོད་པའི་མཆོག་ཏུ་གྱུར་པ།

རིན་པོ་ཆེའི་རྒྱན་དཔག་ཏུ་མེད་པས་སྤྲས་པ། བལྟ་བས་ཆོག་མི་ཤེས་པའི་ནང་དུ་བདག་སོགས་འགྲོ་བའི་བསོད་ནམས་གསོག་པའི་ཞིང་དུ་བཞུགས་སུ་གསོལ་བ་ཡིན་ནོ། །ཐུགས་དམ་འོད་གསལ་ལས་གྲོལ་དུས་ཀྱི། བྱང་སེམས་དཀར་དམར་དང༌། ཆབ་སེར་གྱི་རྣམ་པ་ཅུང་ཟད་བྱུང་བ་ལ་ཀོང་པོ་རྟོགས་ལྡན་གྱིས་རྩམ་པ་དང༌། སྨན་སྣ་དང༌། སྤོས་སྣ་གང་འཛོམ་རྣམས་བྱང་སེམས་དཀར་དམར་ཆབ་སེར་དང་བཅས་པ་བསྲེས་ནས་འདམ་འབག་བྱས་ཏེ། གཡང་རུ་ཟེར་བའི་ཕྱག་གཡོག་པ་ཞིག་ཡོད་པ་ལའང་བྱིན་རླབས་དེ་ནས་མཚོན་པ་སྦྱིན་ནས། དེ་ལྷག་ལ་ཁོང་རང་གི་བྱིན་རླབས་རིལ་བུ་བཅོས་པའི་ནང་དུ་དུང་གཡས་འཁྱིལ་ཁ་དོག་ཤེལ་གྱི་མདོག་ལྟ་བུ། སྐྱེ་མཆེད་དོད་ལ་མཛེས་ཤིང་ཡིད་འཕྲོག་པ་གསུམ་བྱོན་པ་ཡིན་ནོ། །གཡང་རུའི་བྱིན་རླབས་ཀྱི་རྟེན་འདམ་དེ། ཕྱེད་བཤགས་ལ་བཏང་བ་ལ་ཡང༌། གཡས་གཡོན་གྱི་ཕྱེད་བཤགས་ནང་དུ། དུང་གཡས་འཁྱིལ་ཡ་མཚན་པ་རེ་རེ་སྟེ་གཉིས་བྱོན་ཞིང༌། དེ་ལྟ་བུའི་དུང་གཡས་འཁྱིལ་ལྔ་བྱོན་པ་ནི། མངོན་སུམ་དུ་གྱུར་པ་ད་ལྟ་མིག་ལམ་དུ་མཇལ་རྒྱུ་ཡོད་པ་མཐུན་གྲུབ་ཏུ་གྱུར་པ་ཡིན་ནོ། །གཞན་ཡང་ཀོང་པོ་རྟོགས་ལྡན་གྱི་ཕྱག་གི་བྱིན་རླབས་དེ་ལས་ཅུང་ཟད་རེ་མཆེད་པ་རྣམས་ལ་ཡང༌། རིང་བསྲེལ་བྱོན་པ་དང༌། བྱིན་རླབས་དེའི་མུ་ལ་གདུང་ཚ་བཏབ་པ་ལའང་རིང་བསྲེལ་འཁྲུངས་པ་བསམ་གྱིས་མི་ཁྱབ་བོ། །གཞན་ཡང་རྗེ་ཉིད་ཀྱི་གཟིམ་མལ་གསེར་སྐུ་སྐུ་ཚད་ལས་ཆེ་བ། ནང་བཞུགས་ལ་ཀླུ་རྒྱལ་གྱིས་ཕུལ་བའི་སངས་རྒྱས་ཀྱི་ཚེམས་མཆེ་བ་གཡས་པ་བཞུགས་པའི་སྐུ་འབག་ངོ་མཚར་ཅན་དང༌། དར་སྐུ་བྱིན་རླབས་ཅན་དུ་མ་དང༌། སྒོ་མང་གི་གསེར་གདུགས་དང་གསེར་ཐོག་ལ་སོགས་པ་རྒྱུ་བཟང་ཞིང་བཟོའི་བཀོད་པ་སྔར་ཡོད་རྣམས་ལས་ཁྱད་པར་དུ་གྱུར་པ་སོགས་རྗེ་བཙུན་ཉིད་ཀྱི་མཛད་པའི་རྗེས་ཀྱི་བྱ་བ་རྣམས་ལེགས་པར་གྲུབ་པ་ཡིན་ནོ། །དེ་ལྟར་རྒྱལ་དབང་ཐམས་ཅད་མཁྱེན་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་དེ་ཉིད་དགོངས་པ་ཆོས་དབྱིངས་སུ་ཐིམ་པའི་དགོངས་རྫོགས་ཀྱི་བྱ་བ་མཐའ་དག་བསྒྲུབས་པའི་ཀུན་གྱི་གཙོ་བོ་ནི།

རྒྱལ་བ་ཉིད་ཀྱི་རིགས་དང་ཆོས་ཀྱི་རྒྱལ་ཚབ་དམ་པ། སྒྲུབ་བརྒྱུད་བསྟན་པའི་གསལ་བྱེད། ལུང་རྟོགས་མཁྱེན་རབ་ཀྱི་མངའ་བདག ས་གསུམ་འགྲན་ཟླ་ཐམས་ཅད་དང་བྲལ་བ། གསང་ཆེན་རིགས་བརྒྱའི་བདག་ཉིད། ཁམས་གསུམ་ཆོས་ཀྱི་རྗེ་རིན་ཆེན་ཕུན་ཚོགས་ཆོས་ཀྱི་རྒྱལ་མཚན་དཔལ་བཟང་པོ་ཉིད་ཀྱིས་ལེགས་པར་བསྣམས་ཤིང༌། ཁྱད་པར་རྗེ་བཙུན་དམ་པ་ཀུན་དགའི་མཚན་ཅན་དེ་ཉིད་དང་པོར་ཞལ་བཞུགས་དུས་ཀྱི་ཞབས་ཏོག བར་དུ་བསྟན་པ་སྐྱོང་བའི་ཕྲིན་ལས་ཀྱི་གྲོགས་དན། ཐ་མར་སྐུ་མྱ་ངན་ལས་འདས་རྗེས་དགོངས་རྫོགས་ཀྱི་བྱ་བ་མཐའ་དག་ལེགས་པར་སྒྲུབ་པར་བྱེད་པའི་ཁུར་ཆེན་བསྣམས་པའི་གཙོ་བོ། སྐྱེ་བ་དང་ཚེ་རབས་དུ་མ་ནས་རྗེ་ཉིད་དང་སྨོན་ལམ་རྣམ་པར་དག་པས་མཚམས་སྦྱར་བའི་སྐྱེས་མཆོག བསྟན་པའི་བྱ་བ་རྣམ་དཀར་གྱི་མཛད་པ་རླབས་པོ་ཆེ་སྒྲུབ་པའི་བློ་སྟོབས་དང་ལྡན་པ། ཅི་མཛད་ཡོན་ཏན་དུ་མཐོང་བའི་མོས་གུས་ཚད་བཟུང་མེད་པའི་སྒོ་ནས་ཅི་གསུང་བཀའ་བཞིན་སྒྲུབ་པའི་ཐུགས་ཀྱི་སྲས་མཆོག རྗེ་ཉིད་ཀྱི་དཔལ་ཡེ་ཤེས་མགོན་པོས་བྱིན་གྱིས་བརླབས་པར་ལུང་བསྟན་ཅིང༌། བསྟན་དགྲ་མི་མཐུན་པའི་ཕྱོགས་ཐམས་ཅད་ཟིལ་གྱིས་གནོན་པར་ནུས་པའི་མཐུ་སྟོབས་དང་ལྡན་པའི་རྗེ་བློན་ཆེན་པོ། དཔལ་མིའི་དབང་པོ་སྡེ་བདག་མགོན་པོ་རྒྱལ་མཚན་དཔལ་བཟང་པོས། ཁུར་ཤིན་ཏུ་ཆེ་བར་བཞེས་པའི་སྒོ་ནས། རྗེ་ཉིད་ཀྱི་མཛད་པའི་ཕྲིན་ལས་ཐ་མ་དགོངས་རྫོགས་ཀྱི་བར་ཐམས་ཅད་ཡོངས་སུ་རྫོགས་པ་མཐར་ཕྱིན་དུ་བསྒྲུབས་ཤིང༌། གྲུབ་པར་མཛད་པ་ཡིན་ནོ། །དེ་ལྟར་རྗེ་བཙུན་དམ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་ལས། སྨོན་ལམ་དང་མཛད་པ་ཕྲིན་ལས་མཐའ་དག་རྫོགས་པའི་མཐར། གཟུགས་སྐུ་ཆོས་དབྱིངས་སུ་ཐིམ་ཞིང༌། སྤྲུལ་སྐུ་རང་གནས་སུ་བསྡུས་ཏེ། མྱ་ངན་ལས་འདས་ཚུལ་བསྟན་པའི་ལེའུ་སྟེ་བཅུ་པའོ།། ༈ །།དེ་ལྟར་རྗེ་བཙུན་དམ་པ་ཀུན་དགའ་རིན་ཆེན་དཔལ་བཟང་པོ་འདི་ཉིད་ཞིང་འདིར་འགྲོ་བའི་དོན་ལ་བྱོན་པའི་མཛད་པ་ནི།

ཐོག་མར་ངོ་མཚར་བའི་ལྟས་དུ་མ་དང་བཅས་ཏེ་འགྲོ་བའི་དོན་དུ་སྐུ་བལྟམས་པའི་མཛད་པ་དང༌། གཞོན་ནུ་ཉིད་ནས་མཚན་བརྗོད་རང་ཤར་དུ་འདོན་པ་དང༌། བྱིས་པའི་ཚོགས་ལ་ཆོས་གསུང་བ་དང༌༑ སངས་རྒྱས་སྨན་གྱི་བླ་སོགས་པའི་ཞལ་གཟིགས་མ་ཐག་ཏིང་འཛིན་ཁྱད་པར་ཅན་རང་རྡོལ་ལ་འཁྲུངས་པ་དང༌། ཡོངས་འཛིན་གྱི་བླ་མ་དམ་པ་བཅུ་ཕྲག་བསྟེན་ཚུལ་དང༌༑ དམ་པ་རྣམས་ཀྱི་དྲིན་ལས་ཐོབ་པའི་གདམས་ངག་ཐུགས་ཉམས་སུ་བཞེས་པས། རྟགས་བཅུ་དང་ཡོན་ཏན་བརྒྱད་ལ་སོགས་པ་ཉམས་རྟོགས་ཁྱད་པར་ཅན་མངོན་དུ་གྱུར་ཚུལ་དང༌། ཐུབ་དབང་དང༌། བདེ་མཆོག་ལ་སོགས་པ་ཡི་དམ་དཔག་ཏུ་མེད་པ་ཞལ་གཟིགས་པ་དང༌། ཆོས་སྐྱོང་སྲུང་མ་རྣམས་ཀྱི་ཞལ་གཟིགས་ནས་ཕྲིན་ལས་རྩོལ་མེད་དུ་སྒྲུབ་པ་དང༌། ལྷའི་མེ་ཏོག་རྒྱུན་དུ་འཐོར་བ་དང༌། མཁའ་འགྲོས་བྱ་རྒོད་དུ་སྤྲུལ་ནས་ཆོས་ཉན་པ་དང༌། རི་དྭགས་མང་པོས་སྐོར་བ་བྱེད་པ་དང༌། མེ་དང་ཆུ་ལ་སོགས་པའི་འབྱུང་བཞིའི་གནོད་པ་ཐམས་ཅད་བདེན་སྟོབས་བརྗོད་པ་ཙམ་གྱིས་ཟློག་པར་ནུས་པ་དང༌། ནད་པ་གདོན་གྱིས་ཉེན་པ་ལ་སྤྱི་བོར་ཕྱག་བཞག་པ་ཙམ་གྱིས་བདེ་བར་གྱུར་པ་དང༌། རྒྱལ་བའི་བཀའ་བསྟན་འགྱུར་དང༌། བཀྲ་ཤིས་སྒོ་མང་ཁྱད་པར་ཅན་ལ་སོགས་པ་སྐུ་གསུང་ཐུགས་ཀྱི་རྟེན་ངོ་མཚར་ཅན་བསམ་གྱིས་མི་ཁྱབ་པ་གྲངས་ལས་འདས་པ་བཞེངས་པ་དང༌། འབྲི་གུང་བྱང་ཆུབ་གླིང་དུ་སྒྲུབ་སྡེ་ཐར་པའི་གྲུ་ཆེན་བཙུགས་པ་དང༌། ཐུགས་རྗེའི་ནུས་པས་བསྟན་དགྲ་མ་རུངས་པ་ཐམས་ཅད་ཟིལ་གྱིས་མནན་ཏེ་ཕྱོགས་ཐམས་ཅད་ལས་རྣམ་པར་རྒྱལ་བ་དང༌། ཀླུའི་རྒྱལ་པོ་རྒྱལ་བ་ཐོད་དཀར་ལ་སོགས་པའི་ཀླུ་རྒྱལ་རྣམས་ཀྱིས་ཀྱང་བཀའ་བསྒྲུབས་ཤིང་དགོས་འདོད་འབུལ་བ་དང༌། ཨུ་རྒྱན་རིན་པོ་ཆེ་ལས་ཆོས་དངོས་སུ་གསན་ཅིང་ལུང་སྟོན་པ་དང༌། ཨུ་རྒྱན་གྱི་བཀའ་སྲུང་རྣམས་ཀྱིས་ཀྱང༌། དངོས་སུ་བཀའ་སྒྲུབ་པ་དང༌། ཆོས་ཀྱི་འཁོར་ལོ་བསྐོར་བས་འགྲོ་བ་དཔག་ཏུ་མེད་པ་སྨིན་གྲོལ་ལ་བཀོད་པ་དང༌།

ལས་དག་པའི་སྣང་ངོར་ནམ་མཁའ་ལ་རྡོ་རྗེ་དཀྱིལ་ཀྲུང་མཛད་པ་སོགས་གྲུབ་རྟགས་ཀྱི་མཚན་མ་མངོན་སུམ་དུ་སྟོན་པ་དང༌། ཞིང་འདིར་གདུལ་བྱ་དང་སྨོན་ལམ་གྱི་མཛད་པ་ཕྲིན་ལས་རྣམས་རྫོགས་པའི་མཐར། བུ་སློབ་རྣམས་ལ་སྐྱོ་ཤས་ངེས་འབྱུང་སྐྱེད་པ་དང༌། དགེ་བའི་བཤེས་གཉེན་ལ་རྙེད་པར་དཀའ་བའི་འདུ་ཤེས་སྐྱེད་པ་དང༌། སྐྱེས་བུ་ལེ་ལོ་ཅན་རྣམས་ཆོས་ལ་བསྐུལ་བའི་བརྩོན་འགྲུས་ཀྱི་ལྕག་འདེབས་པའི་ཕྱིར་མྱ་ངན་ལས་འདའ་བའི་ཚུལ་བསྟན་པ་དང༌། དེའི་ཚེ་མེ་ཏོག་གི་ཆར་དང་དགུན་གྱི་དུས་ཡིན་ཡང་ས་ཆུ་རབ་ཏུ་དྲོས་ནས་དབྱར་གུང་ཆེན་ལྟ་བུར་གྱུར་པ་དང༌༑ སྐུའི་བྱང་སེམས་དཀར་དམར་དང་ཆབ་སེར་ལས་དུང་གཡས་འཁྱིལ་དང་རིང་བསྲེལ་ངོ་མཚར་ཅན་དཔག་ཏུ་མེད་པ་བྱོན་པ་ལ་སོགས་པའི་རྣམ་པར་ཐར་པ་འདི་དག་ལ་ལེགས་པར་བསམས་ཏེ་ཞིབ་ཏུ་རྒྱས་པར་བརྗོད་ན། སངས་རྒྱས་ཀྱི་སྐྱེས་རབས་ལྟ་བུ་ཞིག་ཡོང་བ་འདུག་ནའང༌། དུས་སྙིགས་མའི་སེམས་ཅན་བསོད་ནམས་དམན་ཞིང་བློ་ཆུང་བ་རྣམས་ཀྱི་བློར་མི་ཆུད་པའི་སྐྱོན་དུ་འགྱུར་བར་དོགས་ནས། སོ་སོ་སྐྱེ་བོའི་སྣང་ཚུལ་དང་བསྟུན་ཏེ། དཔལ་ལྡན་བླ་མ་དམ་པའི་རྣམ་པར་ཐར་པ་མདོར་སྡུས་ཙམ་བརྗོད་པ་ལ་ལྷག་ཆད་ནོར་འཁྲུལ་བྱུང་ན་དམ་པ་རྣམས་ལ་བཟོད་པར་གསོལ་ལོ། །དེ་ལྟར་སྙིགས་དུས་ཀྱི་རྒྱལ་བ་གཉིས་པ་ཁྱབ་བདག་རྡོ་རྗེ་འཆང་ཆེན་པོ། ཆོས་ཀྱི་རྗེ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་པར་ཐར་པ། སྙན་ངག་ཚིག་གི་སྡེབ་སྦྱོར་དམ་པོས་མ་བཅིངས་པར། བླ་མ་དམ་པའི་ཡོན་ཏན་རང་ལུགས་སུ་གསལ་བར་སྟོན་པའི་མེ་ལོང༌། གང་གིས་མཐོང་བ་དང་ཐོས་པ་ཙམ་གྱིས་རྗེ་བཙུན་ཉིད་ལ་དད་པའི་སྤུ་ལོང་གཡོས་ཏེ། དཀར་པོའི་ས་བོན་སྐྲུན་པའི་ཚོགས་གཉིས་ཀྱི་ཞིང་ས་དམ་པར་གྱུར་པ། མཁའ་ཁྱབ་ཀྱི་སེམས་ཅན་རྣམས་ལ་སྲིད་ཞིའི་དཔལ་འབྱོར་རྒྱུན་མི་འཆད་པ་སྩོལ་བར་མཛད་པའི་དགེ་ལེགས་ཀྱི་དགའ་སྟོན་ཆེན་པོར་གྱུར་པའི་རྣམ་པར་ཐར་པ།

ཐར་པའི་ལམ་སྟོན་མཐོང་བ་དོན་ལྡན་ཞེས་བྱ་བ་འདི་ཉིད། རྗེ་རང་གིས་མཛད་པའི་གསང་བའི་རྣམ་ཐར་དང༌། མཁྱེན་རབ་དང་ཐུགས་རྗེའི་ཡོན་ཏན་དཔག་ཏུ་མེད་པ་མངའ་བའི་དབོན་རིན་པོ་ཆེས་མཛད་པའི་རྗེ་བཙུན་ཉིད་ཀྱི་རྣམ་ཐར་ཚིག་བཅད་དུ་མཛད་པ་དང༌། བཀའ་རབ་འབྱམས་སྨྲ་བའི་དབང་པོ་ཡང་དག་པའི་དགེ་བའི་བཤེས་གཉེན་ཆེན་པོ་རྡོ་རྗེ་རྒྱལ་མཚན་པས་མཛད་པའི་རྣམ་ཐར་ཚིག་བཅད་ཁ་སྐོང་དང་བཅས་པ་དང༌། མཁས་གྲུབ་ཆེན་པོ་འབྲི་གུང་རས་ཆེན་པས་མཛད་པའི་རྣམ་ཐར་ཆེན་མོ་དང༌། དཔལ་མིའི་དབང་པོ་སྡེ་བདག་མགོན་པོ་རྒྱལ་མཚན་པའི་ཕྱག་ནས་བྱུང་བའི་ཟིན་བྲིས་ཀྱི་ཤོག་སྒྲིལ་རྣམས་དང༌། ནང་སོ་མགོན་པོ་བཀྲ་ཤིས་པ་ལ་སོགས་པ་སྐུ་འཁོར་བ་ཡིད་ཆེས་པ་འགའ་དང་འགའ་ལ་བརྟགས་ཤིང་དཔྱད་དེ་མཐུན་གྲུབ་དུ་གྱུར་པ་རྣམས་དང༌། རང་གིས་མངོན་སུམ་དུ་མཐོང་བ་དང་ཐོས་པ་རྣམས་གོང་འོག་མ་ལོག་པར། རང་བཟོ་དང་རྫུན་ཚིག་གི་དྲི་མ་སྤངས་ཏེ། དབང་ཕྱུག་ཅེས་པ་མེ་མོ་གླང་གི་ལོའི་ཧོར་ཟླ་བརྒྱད་པའི་དཀར་ཕྱོགས་ལ། དཔལ་མིའི་དབང་པོ་མགོན་པོ་རྒྱལ་མཚན་དཔལ་བཟང་པོ་དང༌། ནང་སོ་མགོན་པོ་བཀྲ་ཤིས་པ་ལ་སོགས་ཏེ། རྗེ་ཉིད་ཀྱི་ཞབས་འབྲིང་བ་འགའ་དང་འགས་ཡང་ཡང་བསྐུལ་བའི་ངོར། རྗེ་བཙུན་ཉིད་ཀྱི་གསུང་གི་བདུད་རྩི་མྱང་ཞིང་ཞབས་པད་སྤྱི་བོས་ལེན་པའི་རི་ཁྲོད་པ། མདོ་རྒྱུད་ལ་སྦྱངས་པ་ཅུང་ཟད་བྱས་ཤིང༌༑ བཀའ་བརྒྱུད་རིན་པོ་ཆེའི་བྱིན་རླབས་ཀྱི་བཅུད་ཀྱི་ལེགས་པར་མཚོ་བའི་མདོ་སྡེ་རབ་འབྱམས་པ་བློ་གྲོས་རྒྱ་མཚོས། འབྲི་གུང་ཀླུང་ཤོད་ཀྱི་ཆ་ལག ཟུ་རེ་བོན་གྲོང་གི་དབེན་གནས་ནོར་བུ་གླིང་གི་རི་ཁྲོད་དུ། རྣམ་ཐར་ཕྱི་ནང་གསང་གསུམ་ཐམས་ཅད་ཕྱོགས་གཅིག་ཏུ་སྡེབས་ཤིང་ལེགས་པར་སྦྱར་བ་འདི་རེ་ཤིག་རྫོགས་སོ། །ཨེ་མ་ཧོ། ཆོས་སྐུ་མཉམ་ཉིད་ངང་ལས་མ་གཡོས་བཞིན། །ལོངས་སྐུ་སྒྱུ་མའི་གར་གྱིས་འགྲོ་བ་འདྲེན། །སྤྲུལ་སྐུ་འགྲོ་དོན་མཛད་པའི་ལི་ཙ་བཱི། །འཕགས་ཡུལ་རྒྱལ་བའི་རྒྱལ་ཚབ་ཀླུ་སྒྲུབ་མགོན། །གངས་རིའི་ཁྲོད་འདིར་མཁས་གྲུབ་རིན་ཆེན་དཔལ། །དེང་སང་འདི་ན་ཀུན་དགའ་རིན་ཆེན་ཞེས། །སྙན་པའི་བ་དན་ས་གསུམ་གཡོ་བའི་དཔལ། །མཁས་ཤིང་གྲུབ་པའི་གཙུག་རྒྱན་འདི་ཉིད་ཀྱི། །བསམ་ཡས་མཛད་མཆོག་ངོ་མཚར་རྨད་བྱུང་གི། །ཡེ་ཤེས་ཆེན་པོའི་སྒྱུ་འཕྲུལ་བཀོད་པ་རྣམས། །ས་གནས་སེམས་དཔའ་ཆེན་པོ་རྣམས་ཀྱིས་ཀྱང༌། །ཇི་བཞིན་མ་ལུས་བརྗོད་པར་མི་ནུས་ན། །བདག་འདྲ་བློ་རྨོངས་བྱིས་པའི་སྡེབ་སྦྱོར་དུ། །ལེགས་པར་རྩོམ་པ་ཤིན་ཏུ་དཀའ་ནའང༌། །སྨོན་ལམ་ལས་འཕྲོས་རྗེ་བཙུན་མཆོག་དེ་ཡིས། །བརྩེ་བས་རྗེས་སུ་བཟུང་བའི་རྟེན་འབྲེལ་ལས། །རང་རང་སྐལ་བའི་མཐོང་ཚུལ་ཙམ་ཉིད་ཀྱི། །རྣམ་ཐར་ལེགས་བཤད་ཡོན་ཏན་འདབ་སྟོང་ཅན། །ཚིག་དོན་བཟང་པོ་སྦྲང་རྩི་དགོས་པས་བརྒྱན། །བྱིན་རླབས་ཟིལ་མངར་ཆགས་པའི་གེ་སར་འཛུམ། །སྐལ་ལྡན་འདོད་དགུ་སྦྱིན་པའི་དཔག་བསམ་དུ། །ཕན་པར་འགྱུར་ཕྱིར་དད་གུས་དབང་གིས་བཀོད། །དེ་ལས་བྱུང་བའི་རྣམ་དཀར་དགེ་བ་ཡིས། །བཤད་སྒྲུབ་བསྟན་པ་ཕྱོགས་བཅུར་རྒྱས་པ་དང༌། །བསྟན་འཛིན་སྐྱེས་བུ་སྐུ་ཁམས་བཟང་བ་དང༌། །བདག་གཞན་མ་ལུས་ཚོགས་རྫོགས་སྒྲིབ་བྱང་ནས། །ཀུན་གྱིས་རྣམ་མཁྱེན་སངས་རྒྱས་མྱུར་ཐོབ་ཤོག

།འདིས་ཀྱང་བསྟན་དང་སེམས་ཅན་གྱི་དོན་རྒྱ་ཆེན་པོ་འབྱུང་བར་གྱུར་ཅིག། །།མངྒལཾ།།