༄༅། །

རྗེ་ཀརྨ་པ་མི་བསྐྱོད་རྡོ་རྗེས་ཆོས་རྗེ་ཀུན་དགའ་རིན་ཆེན་ལ་བསྟོད་པའི་གསོལ་འདེབས་བྱིན་རླབས་ཀྱི་འདོད་འཇོ་ཞེས་བྱ་བ།། ན་མོ་ཤྲཱི་གུ་རུ་ཝེཿ དཔག་མེད་བསྐལ་པར་བརྩོན་པའི་ཤུགས་བསྐྱེད་ནས། །ནང་དུ་ཡང་དག་འཇོག་ལས་མི་གཡོ་ཞིང༌། །ཤེས་རབ་ཟབ་མོའི་དཔྱད་པ་མཐར་ཕྱིན་པའི། །ཆོས་རྗེ་རིན་པོ་ཆེ་ལ་གསོལ་བ་འདེབས། །འཆལ་ཚུལ་ཉེས་པའི་དྲི་མ་ཀུན་ལས་གྲོལ། །སྦྱིན་སོགས་གོམས་པའི་གཏོང་ཕོད་ལྷག་པར་ཆེ། །རང་བཞིན་གདུངས་མེད་བསིལ་བའི་ངོ་བོ་ཅན། །ཆོས་རྗེ་རིན་པོ་ཆེ་ལ་གསོལ་བ་འདེབས། །རང་གཞན་དོན་དུ་ཐབས་ལ་མ་རྨོངས་པར། །སྙིང་སྟོབས་ཆེན་པོའི་སྦྱོར་བ་མི་དམན་ཞིང༌། །སྨོན་ལམ་རྒྱ་ཆེན་དགོངས་པ་རྫོགས་མཛད་པ། །ཆོས་རྗེ་རིན་པོ་ཆེ་ལ་གསོལ་བ་འདེབས། །རྒྱུ་ཚོགས་བསོད་ནམས་ཚོགས་ཆེན་སྔོན་སོང་ཞིང༌། །འབྲས་བུ་ཡེ་ཤེས་ཆེ་ལ་མངའ་བརྙེས་ནས། །ཕྲིན་ལས་འདོད་དགུར་བསྒྱུར་བའི་དཔལ་ཡོན་ཅན། །ཆོས་རྗེ་རིན་པོ་ཆེ་ལ་གསོལ་བ་འདེབས། །གནས་ངན་ལེན་གྱི་སྒྲིབ་ཚོགས་ཀུན་ལས་གྲོལ། །ཤེས་བྱའི་གནས་ལ་བློ་གྲོས་རྣམ་པར་རྒྱས། །ཀུན་མཁྱེན་གཉིས་པ་ཐུགས་རྗེའི་གཏེར་ཆེན་པོ། །ཆོས་རྗེ་རིན་པོ་ཆེ་ལ་གསོལ་བ་འདེབས། །སྐུ་གསུང་ཐུགས་ཀྱི་ཡོན་ཏན་ཀུན་རྫོགས་ཤིང༌། །ཟླ་མེད་ཕྲིན་ལས་བརྙེས་པའི་རྣམ་རོལ་གྱིས། །གདུལ་བྱ་སྨིན་གྲོལ་ལམ་ལ་འགོད་མཛད་པ། །ཆོས་རྗེ་རིན་པོ་ཆེ་ལ་གསོལ་བ་འདེབས། །ཞི་བ་ཆེན་པོའི་ངང་ལས་མ་གཡོས་བཞིན། །དབང་དྲག་ལས་ཀྱིས་བསྟན་པ་སྲུང་མཛད་པ། །མཐུ་སྟོབས་རྫུ་འཕྲུལ་མཚུངས་པ་མེད་པ་ཅན། །ཆོས་རྗེ་རིན་པོ་ཆེ་ལ་གསོལ་བ་འདེབས། །དེ་ལྟར་གསོལ་བ་བཏབ་པའི་བྱིན་རླབས་ཀྱིས། །གདུལ་བྱར་གཏོགས་པའི་སློབ་རིགས་ཐམས་ཅད་པ། །ཁྱོད་སྐུ་མཐོང་དང་ཁྱོད་གསུང་ཐོས་པ་ཡིས། །སྐལ་བར་ལྡན་ནས་མྱུར་དུ་འཚང་རྒྱ་ཤོག །མགོན་པོ་ཁྱོད་ཀྱི་ཕྲིན་ལས་ལས་སྐྱེས་པའི། །བསོད་ནམས་ཚོགས་ཆེན་བསགས་པའི་རྒྱལ་པོ་སྟེ། །དགེ་མཚན་དུ་མས་མངོན་པར་མཐོ་བ་ཡི། །མགོན་པོ་རྒྱལ་མཚན་བསམ་དོན་འགྲུབ་གྱུར་ཅིག

། ཅེས་པ་འདི་ཡར་རྒྱབ་ནས་ཤཱཀྱའི་དགེ་སློང་མཁྱེན་རབ་མི་འཕྲོག་བློ་གྲོས་དབང་པོའི་དཔལ་ཞེས་པས། ཆོས་རྗེ་ཀུན་དགའ་རིན་ཆེན་དཔལ་བཟང་པོ་ལ་གསོལ་བ་འདེབས་པའི་ཚིགས་སུ་བཅད་པ་ཞིག་དགོས་ཞེས་པ་ལ་ཀརྨ་པ་མི་བསྐྱོད་རྡོ་རྗེས་རྣམ་ཐོས་ཀྱི་རི་བོར་བྲིས་པའོ།། །།