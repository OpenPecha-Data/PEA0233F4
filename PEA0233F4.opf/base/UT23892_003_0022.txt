།ནཱ་ཐ་མངྒ་ལ་གདམས་པ་གེགས་སེལ་གྱི་མན་ངག་ཅེས་བྱ་བ།། མགོན་པོ་བཀྲ་ཤིས་ལ་སྤྲིངས་པ་དེ་རེས་ཁམས་མ་བདེ་བ་དེ་སྲུང་བ་ལུས་ལ་བཅངས་པ་ཚོས་འབྲུམ་པ་མིན་ལ་ཆེ་ནི་བསམ། གང་དུའང་དཀོན་མཆོག་གསུམ་ལ་སྐྱབས་སུ་འགྲོ་བ་ངག་ཏུ་མ་ནུས་ཀྱང༌། ཡིད་ཀྱི་མ་ཆགས་པའི་ངོས་ཁྱེད་རང་གི་སྙིང་གི་དབུས་སུ་གདན་སེང་གེ་སོགས་ཀྱིས་བཏེག་པའི་ཁྲིའི་སྟེང་དུ་སྐྱོབ་པ་འཇིག་རྟེན་གསུམ་གྱི་མགོན་པོ་དང༌། ངེད་དབྱེར་མེད་པ་རྡོ་རྗེ་འཆང་གི་ཆ་ལུགས་སུ་བསྒོམས་ལ། ཡན་ལག་བདུན་པ་སོགས་མཆོད་པ་འབུལ། དུས་མཐའི་མོས་གུས་ཀྱི་ངོས་ནས་བདག་གི་མ་རྒན་སེམས་ཅན་ཐམས་ཅད་ནད་རིགས་བཞི་བརྒྱ་རྩ་བཞི་ལས་གྲོལ་ནས་རྣམ་མཁྱེན་སངས་རྒྱས་ཀྱི་གོ་འཕང་དུས་ད་ལྟ་ཉིད་དུ་ཐོབ་པར་རྗེས་སུ་བཟུང་ཞེས་པ་ངག་འདོན་གྱི་ངོས། མཉམ་པར་འཇོག་པ་འདིས་འབྲུམ་ནད་ཕྱི་ལ་དོན་ནས་ནང་དུ་མི་ལྡོག་ཅིང་མྱུར་དུ་ནད་ལས་གྲོལ་བར་འགྱུར། ཟ་ཡིག་འདི་ཡང་ནངས་རེ་བཞིན་མིད་པ་དང༌། གནས་སྐབས་ཐམས་ཅད་དུ་བླ་མ་ལ་མོས་གུས་དང༌། རིགས་དྲུག་ལ་སྙིང་རྗེ་སྐྱེད། ངེད་ཀྱིས་དམིགས་པ་སོགས་བྱེད་པ་ཡོད། ཡང་ཐུན་གསུམ་བཞི་གང་ལྕོགས་ལ་སྐྱབས་འགྲོ་སེམས་བསྐྱེད་བྱས་ནས། རང་སྐད་ཅིག་གི་རྡོ་རྗེ་རྣལ་འབྱོར་མ་གསལ་བར་བསྒོམས་ནས་ཀུ་སཱ་ལིའི་ཚོགས་གསོག་བྱེད་པ་ནི་མགྲོན་བྱད་མ་གནོད་བྱེད་བཀུག་ནས་སྟེར་བ་དམིགས་པ་དང་པོ། དེ་ནས་ཡང་རང་རྡོ་རྗེ་རྣལ་འབྱོར་མར་གནས་པའི་ངང་ནས། འཁོར་འདས་ཀྱི་མགྲོན་དང་བྱད་མ་ལྷ་སྲུང་གནོད་བྱེད་བཀུག་ནས་མདུན་དུ་གྲལ་བྱས་ནས། ཁྱེད་རྣམས་བདག་སངས་རྒྱས་ཐོབ་པའི་གྲོགས་ཡིན་འདིར་བཞུགས་ཤིག བདག་གི་ཆེ་བའི་སྲོག་ཆུང་བའི་ལོངས་སྤྱོད་འབུལ་ལོ་བྱས་ནས་ཕཊ྄྄། རྒྱབ་པས་རང་གི་རྣམ་ཤེས་ནམ་མཁར་སྲེས། ཅི་བྱེད་རང་གྱིས་བྱས་གནས་ལུགས་ལ་འཇོག་དམིགས་པ་གཉིས་པ། ཡང་འཁོར་འདས་འགྲོན་དང་བྱད་མ་གནོད་བྱེད་ཐམས་ཅད་བཀུག་འདུས་པར་བསམ་ནས་ཕཊ྄྄་བྱས་པས།

ལུས་ཞིག་ནས་སྙིང་རྒྱལ་བ་ཤཱཀྱ་ཐུབ་པར་གྱུར། ལུས་ཐམས་ཅད་འཕགས་པ་ཉན་ཐོས་དང་རང་སངས་རྒྱས་སོགས་སུ་གྱུར་པས་བསྐོར་བའི་གཙོ་འཁོར་དུ་གྱུར། བྱང་ཆུབ་ཀྱི་ཤིང་ལ་རྒྱབ་རྟེན་ནས་བཞུགས། ཆོས་གསུངས་པས་གནོད་བྱེད་ཐམས་ཅད་འདིར་གནོད་པ་སྐྱེལ་བར་ཡོང་རྒྱུ་མ་རེད་བསམ་པའི་འགྱོད་པ་སྐྱེས་པར་བསྒོམས་ནས་གནས་ལུགས་ངང་ལ་འཇོག་པ་དམིགས་པ་གསུམ་པའོ། །མངྒལཾ།།