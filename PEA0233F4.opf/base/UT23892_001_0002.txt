༄༅། །རྒྱལ་དབང་ཀུན་དགའ་རིན་ཆེན་གྱི་རྣམ་པར་ཐར་པ་ཞུས་ལན་དཀར་ཆག་མ་ཞེས་བྱ་བ་བཞུགས་སོ།། །གང་ཞིག་ཐོག་མཐའ་དབུས་བྲལ་ཞིང༌། །བརྗེད་སོགས་རྐྱེན་ལས་ངེས་གྲོལ་བས། །ལྷུན་གྲུབ་བསམ་མི་ཁྱབ་པའི་དབྱིངས། །ཁྱབ་བདག་ཆོས་ཀྱི་རྗེ་ལ་འདུད། །ཡོན་ཏན་གཞལ་དུ་མ་མཆིས་ཞིང༌། །ཐུགས་རྗེ་ཚད་དུ་མེད་པ་ཡི། །ཕྲིན་ལས་མཁའ་དང་མཉམ་པ་ཉིད། །སྐྱོབ་པ་ཐུགས་རྗེ་ཅན་ལ་བསྟོད། །གང་དེའི་མཛད་ཕྲིན་དཔག་དཀའ་ལས། །ཆ་ཤས་བརྗོད་དང་མཐོང་བ་དང༌། །བཀའ་ཡི་ཇི་ལྟར་བསྩལ་བ་སོགས། །སྔོན་ཆད་ཚུལ་རྣམས་ཐུགས་རྗེ་ཡི། །འོད་ཀྱི་ཁྱབ་པར་མཛད་པ་ལྟར། །ལུག་གི་ལོ་འཛིན་ཡན་ཆད་ཀྱི། །རྣམ་ཐར་སྔར་བཀོད་དེ་བཞིན་དུ། །དེ་ནས་ད་ལྟའི་བར་དག་གི། །ཕྱི་ནང་མཛད་པ་དཔག་དཀའ་རྣམས། །ཇི་ལྟར་མཛད་དང་ལྷག་ལྷ་དང༌། །བླ་མ་བཀའ་ཡི་སྲུང་མ་ཡི། །མཚན་རྟགས་ཇི་ལྟར་བྱུང་བ་དང༌། །ཁྱད་པར་འཛམ་གླིང་རྟེན་གྱི་མཆོག །བཀྲ་ཤིས་སྒོ་མང་དབུ་བཙུགས་ནས། །མངོན་པར་གྲུབ་དང་རབ་གནས་དང༌། །བཀྲ་ཤིས་དགའ་སྟོན་ཡོངས་རྫོགས་ཀྱིས། །སྤྲུལ་སྐུ་རྡོ་རྗེ་རྒྱལ་པོ་སོགས། །ཇི་ལྟར་འདོད་པའི་རེ་སྐོང་བའི། །དུས་ཀྱི་རྟགས་དང་མཚན་མ་དང༌། །ཉམས་དང་རྨི་ལམ་ལ་སོགས་ཀྱི། །བྱུང་ཚུལ་རྣམ་ཐར་རི་མོ་ཞིག །བཀའ་དྲིན་དམ་པ་བསྐྱང་དུ་གསོལ། །བདག་ཀྱང་སྐྱེ་དང་སྐྱེ་བར་ཡང༌། །ཁྱོད་ཞབས་པདྨོར་གུས་བསྟེན་ཞིང༌། །ཁྱོད་བསྟན་དྲི་མེད་རྒྱས་བྱེད་དང༌། །ཁྱོད་བཞིན་འགྲོ་བ་སྒྲོལ་བར་ཤོག །ཅེས་རྒྱལ་བ་ཀུན་གྱི་ངོ་བོ། རྒྱལ་དབང་ཀུན་དགའི་མཚན་ཅན་གྱི་མཛད་པ་རླབས་པོ་ཆེ་ལ་སྤྲོ་བ་དང༌། ཁྱད་པར་རྟེན་མཆོག་བཀྲ་ཤིས་སྒོ་མང་མངོན་པར་གྲུབ་དུས། ཆེད་དུ་ངོ་མཚར་བའི་རྣམ་ཐར་གྱི་ཞུ་བ། སྙན་པའི་སྒྲ་དབྱངས་ཞེས་པ་ཕུལ་བའོ།། ༈ །།ཨོཾ་བདེ་ལེགས་སུ་གྱུར་ཅིག དཔག་ཡས་བསྐལ་པར་ཚོགས་གཉིས་རབ་རྫོགས་ཤིང༌། །རྣམ་འདྲེན་བྱང་ཆུབ་སྙིང་པོ་ཤཱཀྱའི་ཏོག །ཕྲིན་ལས་འོད་ཀྱི་ཚ་ཟེར་འཕྲོ་བ་ཅན། །ཐུབ་དབང་ཉི་མའི་མགོན་པོ་སྤྱི་བོས་མཆོད། །འདི་ལས་ཡང་འཕྲོས་གཞུང་ལུགས་བོད་དུ་འབྱེད། །ཀླུ་སྒྲུབ་མགོན་ཞེས་ཉི་ཟླ་ལྟར་གྲགས་པ། །དྲུག་བརྒྱའི་མར་འཚོ་བསྟན་པ་གསལ་བར་མཛད། །འཕགས་མཆོག་གཉིས་པ་དེའི་ཞབས་སྤྱི་བོས་མཆོད། །རྒྱལ་བའི་བསྟན་ལ་རྒྱལ་བའི་མཛད་པ་སྐྱོང༌། །རྒྱལ་སྲས་ཀླུ་སྒྲུབ་སྙིང་པོའི་ཉིང་སྤྲུལ་མཆོག

།ཐོག་མེད་དུས་ནས་དང་པོར་སངས་རྒྱས་པ། །ཟླ་བྲལ་འཇིག་རྟེན་གསུམ་མགོན་སྤྱི་བོས་འདུད། །དེ་ཡི་བཀའ་དང་གདམས་པ་མ་ལུས་པ། །རྣམ་དཔྱོད་བློ་ཡི་བུམ་པར་རབ་གཏམས་ནས། །སྲིད་ཞིའི་རྒུད་པ་བསལ་མཛད་སྐུ་བཞིའི་བདག །མཉམ་མེད་རཏྣ་རཱ་ཛའི་ཞབས་པད་འདུད། །ཅེས་མཆོད་པར་བརྗོད་པ་དང༌། བཀའ་དྲིན་དྲན་པ་དང༌། བླ་ན་མེད་པའི་མཛད་པ་རླབས་པོ་ཆེ་དག་ལ། ཡང་དག་པར་སློབ་པར་འདོད་པ་དང༌། རྣམ་པར་ཐར་པའི་ཡུལ་ལ་འཇུག་པ་དང༌། སྤྱོད་ཡུལ་དུ་གྱུར་པའི་སེམས་བསྐྱེད་པ། སྨོན་ལམ་བརྒྱ་ཕྲག་དུ་མ་ཡང་དག་པར་བརྗོད་པ་དང༌། འབྲས་བུ་མི་དམིགས་པའི་སྔོ་བ་ཐེབ་པར་འདོད་པའི་ཕྱིར་དུ། རྟེན་མཆོག་བཀྲ་ཤིས་སྒོ་མང་རཏྣ་ཙརྻའི་མཆོད་རྟེན་ཆེན་པོ་བཞེངས་ཤིང༌། བསྟན་པའི་བྱ་བ་རླབས་པོ་ཆེ་བསྒྲུབས་པ་དག་ལ། ཡང་དག་པར་སྨོན་པའི་ལྷག་བསམ་རྣམ་པར་དག་པ་སྐྱེས་ཤིང༌། གྲངས་མེད་དུ་མར་བསོད་ནམས་དང་ཡེ་ཤེས་ཀྱི་དཔལ་ལ་སྤྱད་ཅིང༌། མང་དུ་ཐོས་ཞིང་ལུང་དང་རྟོགས་པ་རྒྱ་མཚོའི་ཕ་རོལ་ཏུ་སོན་པ། སྙིགས་མའི་དུས་འདིར་མགོན་པོ་འབྲི་གུང་པའི་བསྟན་པའི་རྒྱལ་མཚན་བཟུང་ནས། སེམས་ཅན་དཔག་ཏུ་མེད་པའི་རྣམ་མང་ཉེ་འཚོའི་གཞིར་གྱུར་པ། བླ་མ་ཡང་དག་པའི་བཤེས་གཉེན་དེ་ཉིད་ཀྱིས། ཁོ་བོ་ཅག་གི་ཕྱི་ནང་གསང་གསུམ་གྱིས་རྣམ་ཐར་ལུག་ལོ་ཡན་སྔོན་ཆད་གྲུབ་པའི་འཕྲོས་ལ་བརྟེན་ཏེ། ད་ལྟའི་བར་གྱི་ཕྱི་ནང་གི་མཛད་པ་དཔག་དཀའ་བ་རྣམས་ཇི་ལྟར་བསྒྲུབས་ཤིང༌། ལྷག་པའི་ལྷ་དང༌། བླ་མའི་བཀའ་དང༌། སྲུང་མའི་སྣང་བ་ཐོབ་པ་དང༌། རྟགས་མཚན་ཁྱད་པར་འཛམ་གླིང་རྟེན་མཆོག་རྣམས་ཀྱི་ནང་ནས་རྒྱལ་མཚན་གྱི་ཏོག་ལྟར་མངོན་པར་མཐོ་བ། བཀྲ་ཤིས་སྒོ་མང་དབུ་བཙུགས་ནས་ཡོངས་སུ་རྫོགས་པར་གྲུབ་པའི་བར་དང་རབ་ཏུ་གནས་པ་ཕྱི་ནང་གཞན་གསུམ་ན། དགའ་སྟོན། སྤྲུལ་སྐུ་རྡོ་རྗེ་རྒྱལ་པོ་ལ་སོགས་པ་རིག་བྱེད་པ་རྣམས་ཀྱི་ཡོན་རྫོངས་སོགས་ལེགས་པར་ཤིས་པའི་དགེ་མཚན།

དངོས་སུ་རྟགས་དང༌། ཉམས་སམ། རྨི་ལམ་བྱུང་ཚུལ་རྒྱས་པར་བཀོད་དེ། བདག་སོགས་དད་ཅན་དང་བ་འདྲེན་ཞིང་མ་འོངས་པའི་དུས་སུ། བསྟན་པའི་གསལ་བྱེད་དུ་འགྲོ་བ་གང་ཞིག་མངོན་པར་སྩལ་དུ་གསོལ། བདག་ཀྱང་སྐྱེ་དང་སྐྱེ་བར་ཡང༌། །ཁྱོད་ཞབས་པདྨོར་གུས་བསྟེན་ཞིང༌། །ཁྱོད་བསྟན་དྲི་མེད་རྒྱས་བྱེད་དང༌། །ཁྱོད་བཞིན་འགྲོ་བ་སྒྲོལ་བྱེད་ཤོག །རྒྱལ་བ་ཀུན་གྱི་ངོ་བོ་རྒྱལ་དབང་ཀུན་དགའི་མཚན་ཅན་གྱིས། མཛད་པ་རླབས་པོ་ཆེ་ལ་སྤྲོ་བ་དང༌། ཁྱད་པར་ཐུགས་དམ་བཞེངས་པའི་རྟགས་མཚན་ངོ་མཚར་བའི་རྣམ་ཐར་གྱི་ཞུ་བ་སྙན་པའི་སྒྲ་དབྱངས་ཀྱིས་བསྐུལ་བའི་ངོར། ལན་དུ་མེད་པ་སྤངས་ནས་འདི་ལྟར་བརྗོད་པར་བྱེད་དེ། དེ་ལ་ཁྱད་གཞི་དང༌། ཁྱད་ཆོས་ཀྱི་རྣམ་པར་བཤད་པ་དག་ལས། དང་པོ་ཁྱད་གཞི་ནི། སྔོན་བསྐལ་པ་དཔག་ཏུ་མེད་པ་འདས་པའི་སྔོན་རོལ་ན། རྒྱ་གར་འཕགས་པའི་ཡུལ་དུ་རྒྱལ་པོ་འོད་ཟེར་གོ་ཆས་སྔོན་མ་གྲགས་ཤིང་འགྲོ་བ་བསོད་ནམས་གསོག་པའི་རྟེན་བཞེངས་དགོངས་པ་ལས། ལྷས་ལུང་བསྟན་ཏེ། ཕྱི་མཆོད་རྟེན་གྱི་རྣམ་པ་ལ་ནང་གཞལ་ཡས་ཁང་གི་ཚུལ་དུ་ཡོད་པའི་ནང༌། འདས་པའི་སངས་རྒྱས་མར་མེ་མཛད། མ་འོངས་པའི་སངས་རྒྱས་དགའ་ལྡན་ནས་བྱམས་པ་མགོན་པོ། ད་ལྟར་གྱི་སངས་རྒྱས་ཤཱཀྱ་ཐུབ་པ་གསུམ་གྱི་རྟེན་བཞུགས་པའི། གསེར་འབུམ་འཛམ་གླིང་རྒྱན་བཞེངས་པ། ཇོ་བོ་རྗེས་བོད་དུ་གདན་དྲངས། བཀའ་གདམས་བརྒྱ་རྩ་བརྒྱད་ཀྱི་མགོ་བོ་བྱང་རྭ་སྒྲེང་དུ་བཞུགས་པ། སྙིགས་དུས་ཀྱི་རྒྱལ་བ་གཉིས་པ་འགྲོ་བའི་མགོན་པོ་ཕག་མོ་གྲུ་པ་ཡབ་སྲས་ཀྱིས་འབྲི་གདན་འོག་མིན་གྱི་གནས་སུ་སྤྱན་དྲངས། ད་ལྟ་དཔལ་འབྲི་གུང་དུ་རྟེན་གྱི་གཙོ་བོར་བཞུགས་པ་དང༌། བར་གྱི་བསྐལ་པ་འདི་ཉིད་དུ། རྗེ་འཇིག་རྟེན་གསུམ་གྱི་མགོན་པོས་རྒྱ་བོད་དུ་མ་གྲགས་ཤིང་འགྲོ་བ་བསོད་ནམས་གསོག་པའི་རྟེན་ཅི་ལྟ་བུ་ཞིག་བཞེངས་དགོངས་པ་ལས། ཤར་དྭགས་ལྷ་སྒམ་པོའི་དབུས་སུ། གདར་གྱི་རི་ལ་ཕེབས་པས་ཡེ་ཤེས་ཀྱི་མཁའ་འགྲོ་མ་ཏིལ་གྱི་གང་བུ་ཁ་ཕྱེ་བ་ལྟ་བུས།

ལྷོ་གནས་མཆོག་དཔལ་གྱི་ཙཱ་རི་ཏྲ་ཡེ་ཤེས་ཀྱི་འཁོར་ལོའི་དག་པ་ཤེལ་རི་རྟེན་མཆོག་བཀྲ་ཤིས་སྒོ་མང་གཟིགས་སྣང་གཏན་ལ་ཕེབས་ཏེ། བཞེངས་པར་མཛད་པ་དག་ལས་བགྱིས་ཏེ། ཁྱད་ཆོས་འདི་བཞེངས་པའོ། །དེ་ཡང་ལྷ་དང་བླ་མའི་སྣང་བ་ཐོབ་ཚུལ་ནི། སྔོན་གྱི་དུས་སུ་འཇིག་རྟེན་གསུམ་གྱི་མགོན་པོར་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་སྣང་བ་སྦྱིན་པ་དཔེ་བརྗོད་དུ་བྱས་ཤིང༌། ད་ལྟའི་སྐབས་སུ་སྒོ་མང་འདི་ཉིད་བཞེངས་པའི་ས་གཞི་བྱིན་རླབས་དང༌། བཟོ་ཐིག་བླངས་པའི་ཉིན། ལྷ་རྣམས་ཀྱི་འཇའི་གུར་དང༌། མཐིལ་ནས་བླ་བྲང་མཚེའུ་ཁའི་བར་འཇའ་ཚོན་གྱིས་འབྲེལ་བ་དང༌། མེ་ཏོག་དང༌། མེ་ཏོག་གི་ཁང་བུ་བརྩེགས་པ་དང༌། སྤོས་ཀྱི་ངད་ལྡང་བ་སོགས་ལས་ཁྱད་པར་ཅན་དག་ལའོ། །བླ་མས་གནང་བ་བྱིན་པ་ནི། མཉམ་པ་མེད་པའི་བདག་ཅག་གི་ཡོངས་འཛིན་མཚུངས་མེད་རྒྱལ་དབང་རིན་ཆེན་ཆོས་ཀྱི་རྒྱལ་པོ་དེ་ཉིད་ཀྱིས་ལན་གཅིག་མ་ཡིན་པར་འགྲོ་བ་བསོད་ནམས་གསོག་པའི་རྟེན་བཞེངས་པ་དང༌། གསུང་བྲི་བ་དང༌། བསྟན་པའི་སྒྲོན་མེ་དག་ལ་སློབས་ཤིག་ཅེས་བཀས་བསྐུལ་བ་དང༌། རང་རེས་རི་མོར་བྲིས་པ་དང༌། འབུར་དུ་དོད་པ་དང༌། ལུགས་སུ་བླུགས་པ་ཆུང་ངུ་ཙམ་སྦྱིན་པ་ལའང་ཆེད་དུ་བསྔགས་ཤིང༌། བྱེ་བྲག་ཏུའང༌། བླ་བྲང་མཚེའུ་ཁའི་མགོན་ཁང་རྙིང་མ་དག་ལ་གསོ་བའི་དམ་བཅའ་ཕུལ་བས། རབ་ཏུ་བསྔགས་པ་མཛད་པ་ཡོངས་འཛིན་ཤྲཱི་དབང་རཏྣའི་ཞལ་མངའ་ནས། བདག་སྤུན་གྱིས་སྤངས་ཕུའི་གནས་སུ་ཆོས་ཞུས། དེའི་ཚེ་དེའི་དུས་བདག་ཅག་གི་ཞུ་བ་འདི་ལྟར་བགྱིས་ཏེ། ངེད་ཀྱི་ནུ་བོ་ཆོས་ཀྱི་རྒྱལ་པོ་འདི་ལ་ཕྲིན་ལས་ཇི་ལྟར་འབྱུང་ཞུས་པས། འདི་ལ་ཅི་ཡང་མི་འབྱུང༌། ཁྱོད་རང་གིས་མ་འོངས་པ་ན། རྟེན་བཞེངས་པ་བསྟན་པའི་བྱ་བ་རླབས་པོ་ཆེ་གྲུབ་པར་བྱེད་དོ་ཞེས་གསུངས་པ་རྣམས་དང༌། དེའི་འཕྲོས་ལ་ཁྱོད་ཉིད་ཀྱི་ཁུ་བོ་རྒྱལ་བ་དབང་རིན་པོ་ཆེའི་གདུལ་བྱ་རྣམས་ཀྱི་ཕྱག་རྫས་རྣམས་རང་རང་གིས་སྤྱོད་ཡུལ་དུ་བྱས་ཀྱང༌།

ད་ལྟ་ཐུབ་ཆེན་དང་བསྟན་འགྱུར་བཞེངས་པ་རྣམས་གྲུབ་པ་ཐོབ་པའི་རྟགས་སུ་མངོན་ནོ། །ཞེས་གསུངས་པ་སོགས་ཀྱི་གནང་བ་བྱིན་པའོ། །བཀའ་སྡོད་སྲུང་མས་རྗེས་སུ་བཟུང་བ་དཔག་ཏུ་མེད་ཅིང༌། དམིགས་སུ་བསལ་ན། ལྷ་ཁང་ཆེན་མོར་སྦྲུལ་ལོ་ཟླ་བ་གསུམ་པའི་ཉིན་གཅིག་ལ་བཟོ་ཐབ་བཙུགས་པའི་བཀའ་གཏད་དང་པོ་དག་ལ། རང་རེ་དང་དཔོན་མོ་ཆེ། གཞི་མཐུན་དུ་ཉམས་སམ། རྨི་ལམ་དག་ལས། ཨ་ཕྱི་ཆོས་ཀྱི་སྒྲོན་མ་གཙོ་འཁོར་ལྔ་ཚན་གཅིག་གིས་གཙོས་པའི་མཁའ་འགྲོ་དཔག་ཏུ་མེད་པས་རབ་ཏུ་གནས་པ་མཛད་ཅིང༌། བར་དུ་གཅོད་པ་དག་ལས་རྒྱལ་ཅེས་གསུང་གི་སྣང་བ་སྦྱིན་པ་དག་ཀྱང་ངེས་སོ། །དེ་རྣམས་ལ་བརྟེན་ཏེ་རྟེན་མཆོག་འདི་སྒྲུབ་སྟེ། ཐོག་མར་ཉི་ཟླ་བྱ་རུ་དང་བཅས་པ་ལ། ཆོས་རྗེ་བླ་མའི་དངུལ་སྐུ་ནས་བཟུང་སྟེ། བཀའ་བརྒྱུད་བླ་མའི་བང་རིམ་དག་ལ་གཙོ་བོ་ཕྱོགས་བཞིར་ཁྱབ་བདག་རྡོ་རྗེ་འཆང་གིས་གཙོས་པའི་གྲུབ་ཆེན་བརྒྱད་ཅུ། ད་ལྟའི་རྩ་བའི་བླ་མ་རྣམས་ཀྱི་བར་དང༌། རྡོ་རྗེའི་ཅོད་པན་ལ་འཁོར་ལོ་བདེ་མཆོག་སྐུ་བཞི་རིགས་བཞི་མཁའ་འགྲོས་བསྐོར་བ། ཡུམ་རྡོ་རྗེ་རྣལ་འབྱོར་ཆེན་མོ་བཅུ་གཉིས། ཟུར་ལ་མི་གཡོ་བ་བཞི་རྣམས་བཞུགས། གཉིས་པ་བླ་མེད་བང་རིམ་ལ། གསང་སྔགས་རྙིང་མའི་ལྷ་ཚོགས་གཙོ་བོ་སློབ་དཔོན་པདྨའི་སྐུ། བླ་མ་ཞི་དྲག་མཚན་བརྒྱད། མཚོ་སྐྱེས་རྡོ་རྗེ་ལ་སོགས་ཀྱིས་གཙོས་པའི་སྒྲུབ་པ་བཀའ་བརྒྱད་གཙོ་འཁོར་ཚང་བ། གསར་མའི་ལྷ་ཚོགས། གཙོ་བོ། བདེ་དགྱེས། དུས་གསང༌། གཤེད་དམར། དགྲ་ནག འཇིགས་བྱེད། ཚེ་དཔག མ་ཧཱ་མ་ཡ། སངས་རྒྱས་བདེ་སྐྱོང༌། བདེ་མཆོག་གཙུག་ནོར་གཙོ་འཁོར་སོགས་གསང་སྔགས་གསར་རྙིང་བླ་མེད་ཚང་བར་བཞུགས། རྣལ་འབྱོར་རྒྱུད་ཀྱིས་གཙོ་བོ་བཅོམ་ལྡན་འདས་ཀུན་རིག རྡོར་དབྱིངས། སངས་རྒྱས་ཐོད་པ། ཡུམ་བཅས། ཡུམ་ཆེན་མོ། སངས་རྒྱས་སྨན་པའི་རྒྱལ་པོ། མི་འཁྲུག་མགོན་པོ། ཁྲོ་རྒྱལ་རྨེ་རྩེགས། སྤྱོད་རྒྱུད་ཀྱི་གཙོ་བོ། བཅོམ་ལྡན་འདས་ཐུབ་པ་ཆེན་པོ་བཞི།

འཕགས་པའི་གནས་བརྟན་བཅུ་དྲུག་སོགས་བཞུགས། བྱ་རྒྱུད་ཀྱི་གཙོ་བོ། རི་ཁྲོད་ལོ་མ་ཅན་མ། ཕྱག་བརྒྱད་སྒྲོལ་མ་རིགས་བདག་དང་བཅས་པ། རྒྱལ་མཚན་རྩེ་མོའི་དཔུང་རྒྱན། ལྷ་མོ་ནོར་རྒྱུན་མ་སོགས་ཀྱི་ལྷ་ཚོགས། དྲུག་པ་ཡས་པད་མས་ཁྲིའི་པད་འདབ་ཆེན་མོའི་བང་རིམ་བདུན་པ་པདྨའི་ལྡུམ་རྫིངས་ཆེན་པོ་ལ། ཆོས་སྐྱོང་གཙོ་བོ་གཏེར་མགོན་ཡུམ་བཅས་དཔལ་མགོན་ཕྱག་བཞི་པ། གུར་གྱི་མགོན་པོ། མགོན་པོ་ཕྱག་དྲུག་པ། མགོན་པོ་ལེགས་ལྡན། མགོན་པོ་བེར་ནག མགོན་པོ་གྲི་གུག མགོན་པོ་ཏྲག་ཤད། རྣམ་སྲས་སེར་ཆེན། ཨ་ཕྱི་ཆོས་ཀྱི་སྒྲོན་མ། རྒྱལ་ཆེན་བཞི་སོགས་བཞུགས། ཡོངས་སུ་བསྒྲིལ་བར་ལྷ་ཉིས་སྟོང་བརྒྱད་བརྒྱ་ཚང་བར་བཞུགས་པ་རྣམས། ལེགས་པར་གྲུབ་པའི་རྟགས་མཚན། བཀྲ་ཤིས་པའི་དགེ་མཚན་བྱུང་ཚུལ། གནས་སྐབས་སུ་ཕྲིན་ལས་བཞི་གྲུབ་པ། མཐར་ཐུག་མཆོག་སྐུ་བཞི་ཐོབ་པ་རྣམས་ཏེ། དང་པོར་ཞི་བའི་ལས་གྲུབ་ཚུལ་ནི། རྟེན་མཆོག་འདི་དབུ་བཙུགས་ནས་བཟུང་སྟེ། བདུད་དང་སྤང་བྱ་མཐའ་དག་ནམ་མཁའ་ལ་སྤྲིན་དེངས་པ་བཞིན་དུ་ཞི་སྟེ། དགྲ་བགེགས་ཀྱི་ཚོགས་རྣམས་དབང་དུ་འདུས་ཤིང་ཕྱི་ནང་གི་བར་ཆད་དག་ལས་གྲོལ་བར་བྱས་པའོ། །རྒྱས་པའི་ལས་གྲུབ་ཚུལ་ནི། རྟེན་མཆོག་སྒྲུབ་པའི་མཐུན་རྐྱེན་ཐམས་ཅད་རྫོགས་ལྡན་གྱི་སྤྲིན་བཞིན་དུ་འདུས་ཤིང་དགོས་འདོད་ཐམས་ཅད་ཡིད་བཞིན་དུ་འགྲུབ་པར་གྱུར་ཅིང༌། ཟང་ཟིང་དང་ཡོ་བྱད་ཁ་ན་མ་ཐོ་བ་མེད་པ་རྣམས་དང༌། ཆོས་སྲིད་དར་ཞིང་བཤད་སྒྲུབ་ཀྱི་བསྟན་པ་ཉིན་མོར་བྱེད་པའི་འཕྲིན་ལས་རྒྱས་པ་དག་ལའོ། །དབང་གི་འབྲས་བུ་གྲུབ་ཚུལ་ནི། འཁོར་འདས་གཉིས་ལ་དབང་བསྒྱུར་ཅིང༌། དེ་ལ་གཞན་གྱིས་དྲིང་འཇོག་དུ་མེད་པའི་དབང་ཕྱུག་ཕུན་སུམ་ཚོགས་པ་མ་ཚང་བ་མེད་པ་ཐོབ་པར་བྱས་པ་དག་ལའོ། །དྲག་པོའི་ཕྲིན་ལས་གྲུབ་ཚུལ་ནི། ཕས་ཀྱི་རྒོལ་བ་ཐམས་ཅད་ཀྱིས་རྣམ་པར་བདོ་བ་མེད་པ་དང༌། རྣམ་པར་འཚེ་བ་མེད། ཀུན་ལ་རང་བཞིན་གྱིས་སྙོམས་པ།

ཆོས་ཀྱི་རྒྱལ་སྲིད་རབ་ཏུ་བརྟན་ཞིང༌། ཟླ་བ་དགྲ་ལས་རྣམ་པར་རྒྱལ་བར་གྱུར་པ་ལྟ་བུ་རྣམས་སོ། །མཆོག་སྐུ་བཞི་ཐོབ་ཚུལ་ནི། ཕྱི་སྤྲུལ་པའི་སྐུ་རྣམས་བཞེངས་པས། འབྲས་བུ་མཆོག་གི་སྤྲུལ་པ་རྒྱལ་བ་ཤཱཀྱ་ཐུབ་པ་འགྲུབ། ནང་ལོངས་སྤྱོད་རྫོགས་པའི་སྐུ་རྣམས་བཞེངས་པས་ལོངས་སྐུ་རྣམ་པར་སྣང་མཛད་ཞིང་ཁམས་ཐམས་ཅད་ལ་སྐུས་ཁྱབ་ཅིང་སྐུ་ལ་ཞིང་ཁམས་ཐམས་ཅད་སྣང་བ་བཅོམ་ལྡན་འདས་རྣམ་པར་སྣང་མཛད་འགྲུབ། གསང་བ་ཆོས་ཀྱི་སྐུ་རྣམས་བཞེངས་པས་ཆོས་སྐུ་རྡོ་རྗེ་འཆང་ཆེན་པོ་ཁ་སྦྱོར་ཡན་ལག་བདུན་ལྡན་ནམ་དབང་ཕྱུག་བརྒྱད་ལྡན་འགྲུབ། དེ་ཁོ་ན་ཉིད་ཀྱི་སྐུ། སྐུ་བཅས་སྐུ་ནི་མེད་པ་ཡིས། །མཆོད་རྟེན་ཆེན་པོ་རབ་བཞེངས་པས། སྣང་གསུམ་གཅིག་ཏུ་འདུས་པའི་དཔལ། །སྐུ་བཞིའི་ངོ་བོ་ཉིད་འགྲུབ་བོ། །དེ་ལྟར་མཆོག་དང་ཐུན་མོང་དངོས་གྲུབ་མཐོང་ཆོས་སུ་གྲུབ་པའི་རྟགས་དང་མཚན་མ་རྣམས་ལ་ཡིད་ཆེས་པའི་གདེང་ཐོབ་པར་བྱའོ།། །།

འདི་ལྟར་འཁོར་འདས་ཀྱི་ཡོན་ཏན་རིན་པོ་ཆེའི་འབྱུང་གནས། ཐར་པ་དང་ཐམས་ཅད་མཁྱེན་པ་ཐོབ་པའི་རྩ་ལག་ཏུ་གྱུར་ཅིང༌། འགྲོ་བ་བསོད་ནམས་གསོག་པའི་རྟེན་མཆོག་འདི་ཉིད་སྦྲུལ་གྱི་ལོའི་ཟླ་བ་གསུམ་པ་ནས་བརྩམས་ཏེ། རྟའི་ལོ་དང༌། ལུག་གི་ལོ་དང༌། སྤྲེའུའི་ལོ་དང༌། བྱའི་ལོའི་ནང་དུ་ལེགས་པར་གྲུབ་པར་བྱས་པའི་ཞུ་ལན་དཀར་ཆག་མ་ཞེས་ཡོངས་སུ་གྲགས་པ་འདི་ཉིད། བསྟན་འཛིན་བསོད་ནམས་རྒྱ་མཚོའི་མིང་ཅན་གྱིས་བསྐུལ་བའི་ངོར། འབྲི་གུང་སྤྱན་སྔ་ཨཱ་ནནྡ་རཏྣ་ཤྲཱི་བྷ་དྲས་ཤིང་མོ་བྱའི་ཡར་ཚེས་བཟང་པོ་ལ་འབྲི་གུང་འོག་མིན་གྱི་གཙུག་ལག་ཁང་ཆེན་པོར་སྦྱར་བའི་དགེ་བས་རྡོ་རྗེ་འཆང་ཆེན་པོ་ཐོབ་པར་གྱུར་ཅིག། །།མངྒ་ལཾ།། །།