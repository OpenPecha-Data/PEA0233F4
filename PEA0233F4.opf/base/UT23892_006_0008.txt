༄༅། །གཅོད་ཀྱི་ཟིན་བྲིས་གསལ་བའི་སྒྲོན་མེ་ཞེས་བྱ་བ་བཞུགས་སོ།། 

བླ་མ་དང་ཡུམ་ཆེན་མོ་ལ་ཕྱག་འཚལ་ལོ། གཅོད་སྐལ་ལྡན་ཐར་ལམ་སྟན་ཐོག་གཅིག་ཏུ་ཉམས་སུ་ལེན་པའི་རྣལ་འབྱོར་པས། དང་པོར་གཅོད་ཀྱི་མཚན་དོན་ཤེས་དགོས་ཏེ། སློབ་དཔོན་ཨཱརྻ་དེ་བའི་རྒྱ་གཞུང་ལས། ཉོན་མོངས་བདུད་བཞི་འཇོམས་པ་དང༌། །བདག་འཛིན་རྩད་ནས་གཅོད་པ་དང༌། །རྟག་མཐའ་བསྒོམ་པའི་གོལ་ས་དང༌། །གཅོད་པའི་སྙེམས་ཐག་གཅོད་པ་དང༌། །འབྲས་བུའི་རེ་དོགས་སེལ་བ་དང༌། །ངེས་པའི་ཕྱིར་ན་གཅོད་ཅེས་བྱ། །ཞེས་པས། དེ་ལྟར་ཉམས་སུ་ལེན་པ་ལ། སྔོན་འགྲོ་དང་དངོས་གཞི་རྗེས་དང་རྣམ་པ་གསུམ་ལས། སྔོན་འགྲོ་ལ་ཟིལ་གནོན་དམིགས་པ་སྐོར་གསུམ་ལས་བདག་ཟིལ་གྱིས་གནོན་པ་དང༌། ལྷ་འདྲེ་ཟིལ་གྱིས་གནོན་པ་དང༌། གནས་ཟིལ་གྱིས་གནོན་པ་གསུམ་ལས། དང་པོ་བདག་ཟིལ་གྱིས་གནོན་པ། རང་ཉིད་ཁྲོས་མར་བསྐྱེད་པའི་སྐུ་གསུང་ཐུགས་དང༌། བ་སྤུའི་བུ་ག་ནས་ཁྲོས་མ་དཔག་ཏུ་མེད་པ་འཕྲོས། ལྷ་འདྲེ་ཟིལ་གྱིས་ནོན་པས་དེའི་འོད་ཟེར་གྱི་ལྷ་འདྲེ་ཐམས་ཅད་བཀུག་སྟེ། རྫི་བོས་ར་ལུག་དེད་པ་ལྟར་དེད་ནས་གནས་གང་དུ་དམིགས་པའི་ཡུལ་དེར་བསྐྱལ། གནས་དེར་ཐམས་ཅད་འདུས་པའི་མཐར་ཁྲོས་མའི་ར་བས་བསྐོར་ནས། རང་ཉིད་ཕཊ྄྄་ཅེས་འཁྲབས་པས་རང་གི་བ་སྤུའི་བུ་གར་ཁྲོས་མས་གཏམས་པ་རྣམས་དང་ར་བའི་ཁྲོས་མ་རྣམས་ཕཊ྄྄་ཅེས་ཐམས་ཅད་འཁྲབས་པས་གནས་ཟིལ་གྱིས་གནོན་པར་བསྒོམ་མོ། །དེ་ནས་སྐྱབས་འགྲོ་སེམས་བསྐྱེད་བྱ་སྟེ། ཡང་ཨཱརྻ་དེ་བའི་ཞལ་ནས། ཆོས་ཉིད་ངང་ནས་སྐྱབས་འགྲོ་དང༌། །སེམས་བསྐྱེད་སྨོན་ལམ་བཏབ་པར་བྱ། །ཞེས་པས། མདུན་གྱི་ནམ་མཁར་སེང་གེ་དང༌། རིན་པོ་ཆེ་དང་པདྨ་ཉི་ཟླའི་གདན་གྱི་སྟེང་དུ། བླ་མ་རྡོ་རྗེ་འཆང་ལ་གཅོད་ཡུལ་བརྒྱུད་པའི་བླ་མ་སོགས་བླ་མ་རྣམས་དང༌། ཡི་དམ་ལྷ་ཚོགས། སངས་རྒྱས་དཀོན་མཆོག ཆོས་དཀོན་མཆོག དགེ་འདུན་དཀོན་མཆོག མཁའ་འགྲོ་ཆོས་སྐྱོང་སྲུང་མ་ཐམས་ཅད་བཞུགས་པར་བསམས་ལ། ཡན་ལག་བདུན་པ་བྱ་སྟེ། ན་མོ་གཉན་ས་འདིར་གནས་དང་འདིར་འདུས་ཀྱི་ལྷ་འདྲེ་ཚོ།

སྐལ་ལྡན་བདག་ལ་ཆོ་འཕྲུལ་སྟོན་པའི་གནས་གདོན་དང་ལུས་གདོན། འགྲོ་བ་མ་ནམ་མཁའ་དང་མཉམ་པའི་སེམས་ཅན་ཐམས་ཅད། མ་མི་མིན་ཡེ་ཤེས་མཁའ་འགྲོ་མ། ལབ་ཀྱི་སྒྲོལ་མར་སྐྱབས་སུ་མཆི། །རང་རིག་ཡེ་ཤེས་སྟོན་མཛད་པའི། །བླ་མ་རྣམས་ལ་སྐྱབས་སུ་མཆི། །དངོས་གྲུབ་སྦྱིན་པར་མཛད་པ་ཡི། །ཡི་དམ་རྣམས་ལ་སྐྱབས་སུ་མཆི། །སྤངས་རྟོགས་ཕུན་སུམ་ཚོགས་པ་ཡི། །སངས་རྒྱས་རྣམས་ལ་སྐྱབས་སུ་མཆི། །ཞི་གྱུར་འདོད་ཆགས་བྲལ་བ་ཡི། །དམ་ཆོས་རྣམས་ལ་སྐྱབས་སུ་མཆི། །གང་ལ་ཕུལ་ན་དོན་ཆེ་བའི། །དགེ་འདུན་རྣམས་ལ་སྐྱབས་སུ་མཆི། །གཞོན་ནུའི་ཚུལ་འཆང་རབ་ཏུ་མཛེས། །འཇམ་དཔལ་དབྱངས་ལ་སྐྱབས་སུ་མཆི། །སྙིང་རྗེས་ཡོངས་སུ་རྒྱུད་གང་བའི། །སྤྱན་རས་གཟིགས་ལ་སྐྱབས་སུ་མཆི། །མཐུ་སྟོབས་ཀུན་གྱི་གདུག་པ་འཇོམས། །རྡོ་རྗེ་འཛིན་ལ་སྐྱབས་སུ་མཆི། །ཇི་སྲིད་བྱང་ཆུབ་སྙིང་པོའི་བར། །ཁྱེད་རྣམས་ལ་ནི་སྐྱབས་སུ་མཆི། །ཁྱེད་རྣམས་ལ་ནི་རྟེན་འཆའ་ཡི། །ཁྱེད་རྣམས་ལ་ནི་ཕྱག་འཚལ་ལོ། །ཁྱེད་རྣམས་ལ་ནི་མཆོད་པ་འབུལ། །སྡིག་པ་མི་དགེ་སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །ཆོས་ཀྱི་འཁོར་ལོ་བསྐོར་དུ་གསོལ། །མྱ་ངན་མི་འདའ་བཞུགས་སུ་གསོལ། །དགེ་དེ་བྱང་ཆུབ་ཆེན་པོར་བསྔོ། །བཀྲ་ཤིས་སེམས་ངོ་རྟོགས་པར་ཤོག །མི་རྟག་རྒྱུད་ལ་སྐྱེ་བར་བྱིན་གྱིས་རློབས། །འཆི་བ་རྗེས་སུ་དྲན་པར་བྱིན་གྱིས་རློབས། །བདག་འཛིན་རྩད་ནས་ཆོད་པར་བྱིན་གྱིས་རློབས། །གཉན་ས་རི་ཁྲོད་འགྲིམ་པར་བྱིན་གྱིས་རློབས། །ཕུང་པོ་གཟན་དུ་སྐྱུར་བར་བྱིན་གྱིས་རློབས། །ཉོན་མོངས་དུག་ལྔ་ཞི་བར་བྱིན་གྱིས་རློབས། །ཉག་གཅིག་རྩད་ནས་ཆོད་པར་བྱིན་གྱིས་རློབས། །བྱམས་དང་སྙིང་རྗེ་འབྱོངས་པར་བྱིན་གྱིས་རློབས། །ལྷ་འདྲེའི་འགྲོ་དོན་ནུས་པར་བྱིན་གྱིས་རློབས། །གཅོད་ཡུལ་མཐའ་རུ་ཕྱིན་པར་བྱིན་གྱིས་རློབས། ། ཅེས་བརྗོད་ལ་ཚོགས་རྟེན་རང་ལ་སྟིམ་པའི་ངང་ནས་ལྟ་ཐོག་ཏུ་འཇོག

དེ་ནས་ སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སོགས་ཚད་མེད་པ་བཞི་རྒྱུད་དང་འདྲེས་པ་ལན་གསུམ་བསྒོམ། དེ་ནས་ཡང་སྐྱབས་ཡུལ་སྔར་ལྟར་སྒོམ་གྱིན་ཡན་ལག་བདུན་པ་ཕུལ་ནས་གསོལ་འདེབས་བྱེད་པ་ནི། གཅོད་ཡུལ་སྤྱིའི་བརྒྱུད་པ་ནི། སྤྱི་གཙུག་ཉི་ཟླའི་གདན་སྟེང་ནས། །རྩ་བའི་བླ་མ་ལ་གསོལ་བ་འདེབས། །བཅོམ་ལྡན་ཤཱཀྱ་ཐུབ་པ་ལ་གསོལ་བ་འདེབས། །མ་ཕམ་མགོན་པོ་ལ་གསོལ་བ་འདེབས། །རྒྱལ་སྲས་ཐོགས་མེད་ལ་གསོལ་བ་འདེབས། །སློབ་དཔོན་དབྱིག་གཉེན་ལ་གསོལ་བ་འདེབས། །ཨཱརྻ་དེ་བ་ལ་གསོལ་བ་འདེབས། །དམ་པ་སངས་རྒྱས་ལ་གསོལ་བ་འདེབས། །བསོད་ནམས་བླ་མ་ལ་གསོལ་བ་འདེབས། །མ་ཅིག་ལབ་སྒྲོན་མ་ལ་གསོལ་བ་འདེབས། །རྩི་སྟོན་དར་མ་ལ་གསོལ་བ་འདེབས། །གླང་ལུང་པ་ཆེན་པོ་ལ་གསོལ་བ་འདེབས། །སྙལ་པ་སྐལ་ལྡན་ལ་གསོལ་བ་འདེབས། །གྲུ་པ་དཔལ་འབར་ལ་གསོལ་བ་འདེབས། །ཤཱཀྱ་བླ་མ་ལ་གསོལ་བ་འདེབས། །སངས་རྒྱས་རས་པ་ལ་གསོལ་བ་འདེབས། །རིན་ཆེན་གཞོན་ནུ་ལ་གསོལ་བ་འདེབས། །སྒྲོ་སྟོན་ཆེན་པོ་ལ་གསོལ་བ་འདེབས། །རིན་ཆེན་འོད་ཟེར་ལ་གསོལ་བ་འདེབས། །ཆོས་ཀྱི་དབང་ཕྱུག་ལ་གསོལ་བ་འདེབས། །ཞེན་མེད་རས་པ་ལ་གསོལ་བ་འདེབས། །གཞོན་ནུ་བཟང་པོ་ལ་གསོལ་བ་འདེབས། །ཡེ་ཤེས་འོད་ཟེར་ལ་གསོལ་འདེབས། །ཤེས་རབ་སེང་གེ་ལ་གསོལ་འདེབས། །བློ་གསལ་རི་ཁྲོད་ལ་གསོལ་བ་འདེབས། །འཁྲུལ་ཞིག་ཚངས་པའི་རྒྱལ་མཚན་ལ་གསོལ་བ་འདེབས། །འཇམ་དབྱངས་དཔལ་ལྡན་རིན་ཆེན་ལ་གསོལ་འདེབས། །བླ་མ་ལ་གསོལ་བ་འདེབས། །མ་ཅིག་ལ་གསོལ་བ་འདེབས། །ཡུམ་ཆེན་མོས་བྱིན་གྱིས་རློབས། ཐབས་ཀྱི་བརྒྱུད་པ་ནི། ཤཱཀྱ་ཐུབ་པ་ལ་གསོལ་བ་འདེབས། །འཇམ་དབྱངས་ལ་གསོལ་བ་འདེབས། །ཨཱརྻ་དེ་བ་ལ་གསོལ་བ་འདེབས། །དམ་པ་སངས་རྒྱས་ལ་གསོལ་བ་འདེབས། །བསོད་ནམས་བླ་མ་ལ་གསོལ་བ་འདེབས། །མ་ཅིག་ལབ་སྒྲོན་ལ་གསོལ་བ་འདེབས། །ཁུ་སྒོམ་ཆོས་སེང་གསོལ་བ་འདེབས། །དོལ་པ་ཟང་ཐལ་ལ་གསོལ་བ་འདེབས། །རྒྱ་ནག་གཅེར་བུ་ལ་གསོལ་བ་འདེབས། །སངས་རྒྱས་རབ་སྟོན་ལ་གསོལ་བ་འདེབས། །སངས་རྒྱས་དགེ་སློང་ལ་གསོལ་བ་འདེབས། །སངས་རྒྱས་རས་པ་ལ་གསོལ་བ་འདེབས། །སངས་རྒྱས་སྟོན་པ་ལ་གསོལ་བ་འདེབས། །མཁས་གྲུབ་ཆོས་རྗེ་ལ་གསོལ་བ་འདེབས། །ཆོས་རྗེ་གསེར་གླིང་པ་ལ་གསོལ་བ་འདེབས། །རྡོ་རྗེ་དཔལ་བ་ལ་གསོལ་བ་འདེབས། །ཆོས་དཔལ་ཤེས་རབ་ལ་གསོལ་བ་འདེབས། །བློ་གསལ་རི་ཁྲོད་ལ་གསོལ་བ་འདེབས། །འཁྲུལ་ཞིག་ཚངས་པའི་རྒྱལ་མཚན་ལ་གསོལ་བ་འདེབས། །འཇམ་དབྱངས་དཔལ་ལྡན་རིན་ཆེན་ལ་གསོལ་བ་འདེབས། །བླ་མ་ལ་གསོལ་བ་འདེབས། །མ་ཅིག་ལ་གསོལ་བ་འདེབས། །ཡུམ་ཆེན་མོས་བྱིན་གྱིས་རློབས།

ཤེས་རབ་ཀྱི་བརྒྱུད་པ་ནི། ཡུམ་ཆེན་མོ་ལ་གསོལ་བ་འདེབས། །སྒྲོལ་མ་ལ་གསོལ་བ་འདེབས། །སུ་ཀ་སིདྡྷི་ལ་གསོལ་བ་འདེབས། །དམ་པ་སངས་རྒྱས་ལ་གསོལ་བ་འདེབས། །མ་ཅིག་ལ་གསོལ་བ་འདེབས། །རྒྱལ་བ་དོན་གྲུབ་ལ་གསོལ་བ་འདེབས། །དམ་པ་དབུས་པ་ལ་གསོལ་བ་འདེབས། །གཞོན་ནུ་ཡེ་ཤེས་ལ་གསོལ་བ་འདེབས། །མི་བསྐྱོད་རྡོ་རྗེ་ལ་གསོལ་བ་འདེབས། །སངས་རྒྱས་སྟོན་པ་ལ་གསོལ་བ་འདེབས། །འགྲོ་མགོན་ལུང་ཕྲན་པ་ལ་གསོལ་བ་འདེབས། །གདན་གཅིག་པ་ཆེན་པོ་གསོལ་བ་འདེབས། །བསམ་གཏན་དར་ལ་གསོལ་བ་འདེབས། །མི་ཉག་རིན་རྒྱལ་བ་ལ་གསོལ་བ་འདེབས། །བློ་གསལ་རི་ཁྲོད་པ་ལ་གསོལ་བ་འདེབས། །བླ་མ་རིན་པོ་ཆེ་ལ་གསོལ་བ་འདེབས། །འཇམ་དབྱངས་དཔལ་ལྡན་རིན་ཆེན་ལ་གསོལ་བ་འདེབས། །བླ་མ་ལ་གསོལ་བ་འདེབས། །མ་ཅིག་ལ་གསོལ་བ་འདེབས། །ཡུམ་ཆེན་མོས་བྱིན་གྱིས་རློབས། །གསོལ་བ་སྙིང་གི་དཀྱིལ་ནས་འདེབས། །བྱིན་རླབས་ཐུགས་ཀྱི་དཀྱིལ་ནས་ཞུ། །གསོལ་བ་འར་མ་འུར་མར་འདེབས། །བྱིན་རླབས་བན་མ་བུན་མར་ཞུ། །མི་རྟག་རྒྱུད་ལ་སྐྱེ་བར་བྱིན་གྱིས་རློབས། །སོགས་གོང་བཞིན་འདོད་དོན་དུ་གསོལ་བ་འདེབས། དེ་ནས་ཚོགས་ཞིང་རྣམས་རང་ལ་ཐིམ་པར་བསྒོམ་པའི་ངང་ནས། རང་གི་རྣམ་ཤེས་ཕཊ྄྄་ཅེས་བརྗོད་ནས་ནམ་མཁར་འཕངས་ཏེ་ཨ་དཀར་པོ་ཞིག་ཏུ་གྱུར་པར་བསྒོམ། དེ་ལ་དམིགས་ནས་ཨ་བརྒྱ་རྩ་བགྲངས་པས། ཨ་ལས་བདུད་རྩིའི་རྒྱུན་བབ་པས། རང་གི་ཚངས་བུག་ཏུ་བབ་པས་ཚེ་འཁོར་བ་ཐོག་མ་མེད་པ་ནས་སྡིག་སྒྲིབ་དུད་ཁུའི་རྣམ་པར་དག བདུད་རྩིས་གང་བ་དང་ཕཊ྄྄་ཅེས་ཨ་ལ་བསྟིམ། ཡང་ཕཊ྄྄་ཅེས་ཨ་ཡང་མི་དམིགས་པའི་ངང་ནས། རྒྱ་སྐྱེད་ཁྱབ་གདལ་ཆེན་པོར་བཞག དེའི་ངང་ནས་ཡང་མདུན་གྱི་ནམ་མཁར་ཚོགས་རྟེན་སྐྱབས་ཡུལ་ལྟར་བཞུགས་པར་བསྒོམས་ནས། ངག་ཏུ་ཕཊ྄྄་ཅེས་བརྗོད་པས། ལྤགས་པ་དབང་ཆེན་གསེར་གྱི་ས་གཞི། ཕཊ྄྄་ཅེས་པས་ཤ་མེ་ཏོག་གི་ཚོམ་བུ། ཕཊ྄྄་ཅེས་པས་ཁྲག་སྤོས་ཆུའི་ཆག་ཆག

ཕཊ྄྄་ཅེས་པས་བྱང་ཁོག་རིའི་རྒྱལ་པོ་རི་རབ། ཕཊ྄྄་ཅེས་པས་མགོ་རྣམ་པར་རྒྱལ་བའི་ཁང་བཟང༌། ཕཊ྄྄་ཅེས་པས་མིག་གཉིས་ཉི་མ་དང་ཟླ་བ། ཕཊ྄྄་ཅེས་པས་སྙིང་ཡིད་བཞིན་གྱི་ནོར་བུ། ཕཊ྄྄་ཅེས་པས་ཡན་ལག་བཞི་གླིང་བཞི། ཕཊ྄྄་ཅེས་པས་ཉིང་ལག་བཞི་གླིང་ཕྲན་བཞི། ཕཊ྄྄་ཅེས་བརྗོད་པས་རིན་པོ་ཆེའི་རི་བོ། དཔག་བསམ་གྱི་ཤིང༌། འདོད་འཇོའི་བ། མ་རྨོས་པའི་ལོ་ཏོག་སོགས་མ་ཚང་བ་མེད་པའི་ཞིང་ཁམས་རྣམ་པར་དག་པ་འདི་དང༌། རང་གི་ལུས་ལོངས་སྤྱོད། ཁ་རྗེ་དབང་ཐང༌། མཐུ་དང་ནུས་པ། རྫས་ཡོ་བྱད། ཡུལ་རིས་རྒྱལ་ཁམས་དང་བཅས་པ་འདི་ཉིད་བླ་མ་ཡི་དམ། སངས་རྒྱས་བྱང་སེམས། དཔའ་བོ་མཁའ་འགྲོ། ཆོས་སྐྱོང་སྲུང་མའི་ཚོགས་ལ་འབུལ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། རིན་ཆེན་མཎྜལ་གསེར་གཡུས་བརྒྱན་པ་འདི། །བླ་མ་ཀུན་ཁྱབ་ཆོས་ཀྱི་སྐུ་ལ་འབུལ། །རང་ལུས་མཎྜལ་དབང་པོས་བརྒྱན་པ་འདི། །བླ་མ་ལོངས་སྤྱོད་རྫོགས་པའི་སྐུ་ལ་འབུལ། །སེམས་ཉིད་མཎྜལ་རིག་པས་བརྒྱན་པ་འདི། །བླ་མ་ཐུགས་རྗེ་སྤྲུལ་པའི་སྐུ་ལ་འབུལ། །སྐུ་གསུམ་དབྱེར་མེད་མཎྜལ་ལ། །འཁོར་འདས་དབྱེར་མེད་ཚོམ་བུ་བཀོད། །སྐུ་བཞིའི་བདག་ཉིད་ཆོས་ཀྱི་རྗེ་ལ་འབུལ། །ཞེས་བརྗོད་དེའི་ངང་ནས་བྱང་ཆུབ་ཀྱི་སེམས་སྦྱོང་བར་བྱེད་པའི་དམིགས་པ་ལ་གཏོང་ལེན་གཉིས་པོ་སྤེལ་མར་བྱེད། དེ་ཉིད་རླུང་གི་རྟ་ལ་སྐྱོན་ཅེས་པ་དང༌། མགོན་པོ་ཀླུ་སྒྲུབ་ཀྱི་ཞལ་ནས། བདག་ལ་དེ་དག་སྡིག་སྨིན་ཞིང༌། །བདག་བདེ་མ་ལུས་དེ་སྨིན་ཤོག །ཅེས་པ་ལྟར་རང་གི་རླུང་ཕྱིར་འབུད་པ་དང་སྡོངས་ནས། བདག་གི་དགེ་བའི་རྩ་བ་ཐམས་ཅད་སེམས་ཅན་རྣམས་ལ་སྦྱིན་པའི་དམིགས་པ་བྱས། ངག་ཏུ་བདག་གི་དགེ་བའི་རྩ་བ་འདི་དག་སེམས་ཅན་རྣམས་ལ་སྦྱིན་པའི་མཐུ་དང་ནུས་པ་ལ་བརྟེན་ནས། སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ཏེ་མྱུར་དུ་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག་བསམ་པ་དང༌།

དེ་ནས་རྡོས་བཅས་ཀྱི་ལུས་པོ་ས་ལ་འབེབས་པ། རྟེན་མེད་ཀྱི་རིག་པ་ནམ་མཁའ་ལ་འཕང་ཞེས་པས། དང་པོར་རང་ལུས་འདི་ས་གཞིའི་སྟེང་དུ་ཆབ་སྟེ་ཕབ་ལ་བཾ་རོ་འཇིགས་སུ་རུང་བ་ཞིག་ཏུ་གྱུར་ལ། དེ་ཡང་རྒྱ་ཇེ་ཆེ་ཇེ་ཆེ་ལ་སོང་བས་ཀུན་ཁྱབ་པར་བསྒོམས་ལ་རང་གི་ངག་ཏུ། ཨོཾ་ཨཱཿཧཱུྂ་ལན་གསུམ་བརྗོད་པས་ཡེ་ཤེས་ཀྱི་བདུད་རྩིར་གྱུར། ཁོལ་ལུད། མ་དག་པའི་ཚོགས་རྣམས་ས་འོག་ཏུ་བབ། དག་པའི་ཚོགས་རྣམས་ནམ་མཁའ་ཁེངས་པར་གྱུར་ནས། འཁོར་འདས་ཀྱི་འགྲོན་རྣམས་ཀྱིས་གསོལ་བས་མཉེས་ཤིང་ཚིམ་པར་བསྒོམས་ལ་རྟེན་མེད་ཀྱི་རིག་པ་འདི་ཕཊ྄྄་ཅེས་ནམ་མཁར་འཕངས་ནས། ནམ་མཁས་གར་ཁྱབ་རིག་པས་ཁྱབ། རྒྱ་སྐྱེད་ཁྱབ་གདལ་ཆེན་པོར་བཞག བེམ་རིག་ཕྲལ་དབྱིངས་རིག་བསྲེས་ལ། དབྱིངས་དང་རིག་པ་འདྲེས་པ་ལ། །སྒོམ་ཕྱག་རྒྱ་ཆེན་པོ་མི་ཟེར་རམ། །ཞེས་པའི་དོན་ནོ། །དེ་ནས་དངོས་གཞི་ཉམས་སུ་ལེན་པ་ལ་ཕ་དམ་པ་ལ་བརྟེན་ནས། གཅོད་ཀྱི་འཕོ་བ་སྦྱོང་བ་དང༌། དཀར་འགྱེད་ཀྱི་སྒོ་ནས་ཚོགས་གསོག ཁྲོས་མ་ནག་མོ་ལ་བརྟེན་ནས་གཅོད་ཀྱི་འཕོ་བ་སྦྱོང་བ་དང༌། དམར་འགྱེད་ལ་བརྟེན་ནས་ཚོགས་གསོག མ་ཅིག་ལབ་སྒྲོན་ལ་བརྟེན་ནས་གཅོད་ཀྱི་འཕོ་བ་སྦྱོང་བ་དང་སྣ་ཚོགས་འགྱེད་ཀྱི་སྒོ་ནས་ཚོགས་གསོག་པའོ། །དེ་ལ་དང་པོར་མདུན་གྱི་ནམ་མཁར་སེང་གེ་བརྒྱད་དང༌། པདྨ་ཉི་ཟླའི་སྟེང་དུ་ཕ་དམ་པ་སྐུ་མདོག་སྨུག་ནག་ཞལ་གཅིག་ཕྱག་གཉིས་པ། དབུ་སྐྲ་ནག་ལ་ལི་བ། སྤྱན་རྩ་དམར་ལ་ཟླུམ་པ། ཤངས་མཐོ་ལ་ཉག་པ། ཕྱག་གཡས་སེང་ལྡེང་གི་ཌ་མ་རུ་འཁྲོལ་ཞིང༌། གཡོན་རྟེན་འབྲེལ་གྱི་གལ་ཏ་བརླ་གཡོན་པའི་སྟེང་དུ་བསྣམས་པ། སྐུ་ལ་རུས་པའི་རྒྱན་དྲུག་དང༌། རས་ཤམ་དཀར་པོ་གསོལ་བ། ཞབས་རྡོ་རྗེའི་དཀྱིལ་མོ་ཀྲུང་གི་ཁྲི་སྙན་ས་ལེའི་ལྤགས་པ་མགོ་དང་སྡེར་བཞི་མ་ཉམས་པའི་སྟེང་དུ་བཞུགས་ཏེ། ཐུགས་ཆོས་ཉིད་ཀྱི་རོལ་པས་བདག་ལ་བྱིན་གྱིས་རློབ་བཞིན་པར་བཞུགས་པར་བསྒོམས་ལ། རང་གི་རྣམ་པར་ཤེས་པའི་ངོ་བོ་ཕཊ྄྄་ཅེས་བརྗོད་ནས་དམ་པའི་ཐུགས་ཀར་འཕངས་ལ་བསྟིམ་པས།

དམ་པའི་ཞལ་ནས། ཨོཾ་ཨཱཿཧཱུྂ་ལན་གསུམ་གསུངས་པས་རང་ལུས་བདུད་རྩིའི་རྒྱ་མཚོ་དཀར་ལ་དམར་བའི་མདངས་ཆགས་པ་ཞིག་ཏུ་གྱུར་ནས། ཁོལ་ལུད་པའི་མ་དག་པའི་དྲི་མ་རྣམས་ས་འོག་ཏུ་བབས། དྭངས་མ་རྣམས་ལུད་དེ་ནམ་མཁར་ལུད་ཅིང་གང་བས་འཁོར་འདས་ཁྱབ་པར་གྱུར་ནས། འགྲོན་ཐམས་ཅད་ལ་ཕུལ་ཞིང་སོ་སོར་སྦྱིན་པས་མཉེས་ཤིང་ཚིམ་པར་བསམས་ལ་ངག་ཏུ། བདག་གི་ལུས་བདུད་རྩིའི་རྒྱ་མཚོ་ཆེན་པོ་འདི་འཁོར་འདས་ཀྱིས་བསྡུས་པའི་འགྲོན་རྣམས་ལ་འབུལ་ལོ། །བཞེས་ནས་ཀྱང་ཚོགས་གཉིས་རྫོགས། སྒྲིབ་གཉིས་བྱང༌། རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག ཅེས་བརྗོད་དོ། །ཁྲོས་མ་ནག་མོ་ལ་བརྟེན་ཏེ་བསྒོམ་པ་ནི་རང་གི་མདུན་གྱི་ནམ་མཁར་སེང་གེ་དང་པདྨ་ཉི་ཟླའི་སྟེང་དུ་བཾ་ཕོ་མོ་བསྣོལ་བའི་སྟེང་དུ། ཁྲོས་མ་ནག་མོ་ཞལ་གཅིག་ཕྱག་གཉིས་སྐུ་མདོག་ནག་མོ་འོད་འཕྲོ་བ། རྩ་ཞལ་ཁྲོ་ཞལ་སྤྱན་གསུམ་མེ་ལྟར་འབར་བ། ཞལ་བགྲད་པ་མཆེ་བ་གཙིགས་པ། དབུ་སྐྲ་རལ་པའི་ཐོར་གཙུག་གྱེན་དུ་བརྫེས་ཤིང་ཟར་བུ་རྒྱབ་ཀྱི་རྟིང་པའི་བར་དུ་སླེབ་པ། ཐོད་པ་སྐམ་པོ་ལྔས་དབུ་ལ་བརྒྱན་ཞིང༌། ཐོད་རློན་ལྔ་བཅུ་རྩ་གཅིག་གི་དོ་ཤལ་འཕྱང་བ། སྐུ་ལ་རུས་པའི་རྒྱན་དྲུག་གིས་བརྒྱན་ཞིང༌། ཞབས་གཡས་སྐུམ་གཡོན་བརྐྱང་བས་བཾ་ཕོ་མོ་མནན་པ་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསྒོམ་པའི་ཐུགས་ཀར་སེམས་གཏད་ལ། ངག་ཏུ་ཕཊ྄྄་ཅེས་བརྗོད་པས་རང་གི་རྣམ་ཤེས་ཚངས་བུག་ནས་བཏོན་ཏེ། ཐུགས་ཀར་འཕངས་ལ་བསྟིམ་པས་ཁྲོས་མའི་ཕྱག་གཡས་ཀྱི་གྲི་གུག་གིས་རང་གི་དཔྲལ་བ་ནས་བཤགས་ལ་པགས་པས་ས་གཞི་ཁྱབ་པར་བཏིང་བའི་སྟེང་དུ། ལྷུ་བཅུ་གཉིས་མགོ་དང་བཅུ་གསུམ། དབང་པོ་རྣམ་པ་ལྔ། དོན་སྙིང་རྣམ་པ་ལྔ། ནང་ཁྲོལ་རྣམ་པ་ལྔ། ཤའི་རི། ཁྲག་གི་རྒྱ་མཚོ། རུས་པའི་གྲམ་ཁྲོད། ཀླད་པ་ཀླད་རྒྱ། རྐང་དང་ཞག པགས་པ་དང༌། བཀྲག་དང༌། དབུགས་དང་སྲོག་ལ་སོགས་དམར་གྱི་རིགས་མ་ཚང་བ་མེད་པ་ཞིག་ཏུ་གྱུར་པར་བསྒོམས་ལ།

འཁོར་འདས་ཀྱི་འགྲོན་དང༌། ཁྱད་པར་དུའང་བདག་དང་བདག་ཅག་ཐམས་ཅད་ཀྱི་ཚེ་རབས་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ། བསད་པ་སྲོག་གི་ལན་ཆགས། རྒྱག་རྡུང་ན་ཚའི་ལན་ཆགས། རྐུ་འཕྲོག་ནོར་གྱི་ལན་ཆགས། རྟ་གླང་པོ་འབྲུའི་བང་མཛོད། མདོར་ན་འདོད་པའི་ཡོན་ཏན་ལྔ་དང་ལྡན་པ་འདི། གནོད་བྱེད་ཐམས་ཅད་ལ་འབུལ་ལོ། །ལན་ཆགས་བུ་ལོན་འཁོར། ཤ་འཁོན་བྱང༌། མྱུར་དུ་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པར་གྱུར་ཅིག ཅེས་དང་ངག་ཏུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། །ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། །སྐྱེ་རྒ་ན་འཆིའི་རྦ་ཀློང་འཁྲུག་པ་ལས། །སྲིད་པའི་མཚོ་ལས་འགྲོ་བ་སྒྲོལ་བར་ཤོག །ཅེས་སོ། །མ་ཅིག་ལ་བརྟེན་ནས་བསྒོམ་པ་ནི། ཡང་རང་གི་མདུན་གྱི་ནམ་མཁར་སེང་གེ་པདྨ་ཉི་ཟླའི་སྟེང་དུ། མ་ཅིག་ལབ་ཀྱི་སྒྲོལ་མ་སྐུ་མདོག་དཀར་མོ་ཞལ་གཅིག་ཕྱག་གཉིས་མ་ཞལ་དཀར་ཞིང་འཛུམ་བག་དང་ལྡན་པ། དབུ་སྐྲ་རལ་པའི་ཅོད་པན་དང༌། ཟར་བུ་རྒྱབ་ཏུ་གྲོལ་བ། ཕྱག་གཡས་གསེར་གྱི་ཌཱ་མ་རུ་འཁྲོལ་ཞིང༌། གཡོན་དངུལ་དཀར་གྱི་དྲིལ་བུ་ཁ་ནང་དུ་བསྟན་ནས་བསྙེན་པའི་ཚུལ་དུ་སྒྲོག་པ་སྐུ་ལ་དར་དཀར་པོའི་ན་བཟའ་གསོལ་བ་རུས་པ་དང་རིན་པོ་ཆེས་བརྒྱན་པ། ཞབས་གཡས་བསྐུམ་གཡོན་བརྐྱང་བས་བཾ་ཕོ་མོ་བསྣོལ་བའི་སྟེང་དུ། གར་སྟབས་ལིང་ངེ་བཞུགས་པར་བསྒོམས་པའི་ཐུགས་ཀར་དམིགས་པ་གཏད་ནས། ངག་ཏུ། ཕཊ྄྄་ཅེས་བརྗོད་པས་རང་གི་རྣམ་ཤེས་ཚངས་བུག་ནས་བཏོན་ཏེ། མ་ཅིག་གི་ཐུགས་ཀར་བསྟིམ་པས་མ་ཅིག་གི་ཞལ་ནས། ཨོཾ་ཨཱཿཧཱུྂ་ལན་གསུམ་གསུངས་པས། རང་ལུས་འདི་ཡིད་བཞིན་གྱི་ནོར་བུ་དགོས་འདོད་འབྱུང་བ་དང༌། ཡང་ན་དཔག་བསམ་གྱི་སྡོང་པོ་དགོས་འདོད་འབྱུང་བ་དང༌། ནམ་མཁའ་མཛོད་དུ་གྱུར་ནས་དགོས་འདོད་ཐམས་ཅད་མ་ཚང་བ་མེད་པར་བསམས་ལ། ཐོག་མར་སྦྱིན་པ་ནི། མགོན་པོ་ཀླུ་སྒྲུབ་ཀྱི་སྨོན་ལམ་ལས། བདག་ནི་མགོན་མེད་རྣམས་ཀྱི་མགོན། །ལམ་ཞུགས་རྣམས་ཀྱི་དེད་དཔོན་དང༌། །བསྒྲལ་འདོད་རྣམས་ཀྱི་གྲུ་དང་དང་ནི། །རྫིངས་དང་ཟམ་པ་ཉིད་དུ་འགྱུར། །གླིང་དོན་གཉེར་ལ་གླིང་དག་དང༌། །གནས་མལ་འདོད་ལ་གནས་མལ་དང༌། །བདག་ནི་ལུས་ཅན་བྲན་འདོད་པ། །ཀུན་གྱི་བྲན་དུ་འགྱུར་བར་ཤོག

།ཡིད་བཞིན་ནོར་བུ་བུམ་པ་བཟང༌། །རིག་སྔགས་གྲུབ་དང་སྨན་ཆེན་དང༌། །དཔག་བསམ་གྱི་ནི་ཤིང་དག་དང༌། །ལུས་ཅན་ཀུན་གྱི་འདོད་འཇོར་གྱུར། །ས་སོགས་འབྱུང་བ་ཆེན་པོ་དང༌། །ནམ་མཁའ་བཞིན་དུ་རྟག་པར་ནི། །སེམས་ཅན་དཔག་ཏུ་མེད་པ་ཡི། །རྣམ་མང་ཉེར་འཚོའི་གཞིར་ཡང་ཤོག །ཅེས་པས། དང་པོར་བྱིན་རླབས་བླ་མའི་འགྲོན་ལ། ཕྱིའི་མཆོད་པ་མཆོད་ཡོན་དང་ཞབས་བསིལ་ལ་སོགས་དངོས་སུ་བཤམས་པ་དང༌། ཡིད་ཀྱིས་སྤྲུལ་པ་རྣམས་འབུལ། ནང་གི་མཆོད་པ་གཟུགས་རྡོ་རྗེ་མ་ལ་སོགས་པའི་ལྷ་མོ་རྣམས་ཀྱི་བདེ་སྟོང་གི་མཆོད་པ་དཔག་ཏུ་མེད་པར་བསམ། གསང་བའི་མཆོད་པ་མཆོད་བྱ་མཆོད་བྱེད་མི་དམིགས་པ་བླ་ན་མེད་པ་དོན་གྱི་མཆོད་པས་མཆོད་པར་བསམ། གཞན་ཡང་གང་འཚལ་ཀུན་ཏུ་བཟང་པོའི་མཆོད་སྤྲིན་སྤྲུལ་ནས་འབུལ་བར་བསམ། དངོས་གྲུབ་འབྱུང་བ་ཡི་དམ་འགྲོན་ལ་ཡང་སྐུ་ཡི་རྒྱལ་མཚན་སོགས་མཆོད་པར་བསམ། དཀོན་མཆོག་སྲི་ཞུའི་འགྲོན་ལ། སངས་རྒྱས་དཀོན་མཆོག་ལ་ན་བཟའ་དང་བཞུགས་གདན་ལ་སོགས་ཀྱིས་མཆོད། ཆོས་དཀོན་མཆོག་ལ་པོ་ཏི་གླེགས་བམ། གླེགས་ཐག་ན་བཟའ་སོགས་ཀྱིས་མཆོད་པར་བསམ། དགེ་འདུན་དཀོན་མཆོག་ལ་ན་བཟའ་བཞུགས་གདན་ལ་སོགས་པས་མཆོད། མགོན་པོ་ཡོན་ཏན་གྱི་འགྲོན་ལ། སྐུ་རྒྱལ་མཚན་ཕྱག་མཚན་རྟེན་རྫས་ལ་སོགས་པས་མཆོད། འགྲོ་དྲུག་སྙིང་རྗེའི་འགྲོན་ལ། ཚ་དམྱལ་ལ་གྲང་བ་དང༌། གྲང་དམྱལ་ལ་དྲོ་བ་དང༌། ཡི་དྭགས་ལ་ཟས་སྐོམ། དུད་འགྲོ་ལ་ཟས་གོས། ལྷ་ལ་འདོད་ཡོན། ལྷ་མ་ཡིན་ལ་གོ་མཚོན། མི་ལ་ཡིད་ལ་འདོད་པ་རྣམས་འབད་མེད་དུ་སྦྱིན་པར་བསམ། གནོད་བྱེད་ལན་ཆགས་ཀྱི་འགྲོན་རྣམས་ལ། ལན་ཆགས་བུ་ལོན་ཤ་འཁོན་ཐམས་ཅད་འཇལ་བར་བསམས་ནས། གནོད་སེམས་ཞི་ནས་བྱམས་དང་སྙིང་རྗེའི་བསམ་པ་སྐྱེས་པར་བསམ་ཞིང་ངག་ཏུ། སྨོན་ལམ་འདི་སྐད་བརྗོད་དོ། །བདག་གི་ལུས་དགོས་འདོད་འབྱུང་བའི་གཏེར་ཆེན་པོར་གྱུར་པ་འདི། བྱིན་རླབས་བླ་མའི་འགྲོན། དངོས་གྲུབ་འབྱུང་བ་ཡི་དམ་གྱི་འགྲོན།

དཀོན་མཆོག་སྲི་ཞུའི་འགྲོན། མགོན་པོ་ཡོན་ཏན་གྱི་འགྲོན། རིགས་དྲུག་སྙིང་རྗེའི་འགྲོན། གནོད་བྱེད་ལན་ཆགས་ཀྱི་འགྲོན་རྣམས་ལ་འབུལ་ལོ། ཕུལ་བ་ལ་བརྟེན་ནས་མཉེས་ཤིང་ཚིམ་ནས། བཀའ་བརྒྱུད་བླ་མའི་ཐུགས་དགོངས་རྫོགས་གྱུར་ཅིག རྒྱལ་བ་རྣམས་དང་ཐུགས་ཡིད་འདྲེས་གྱུར་ཅིག དཀོན་མཆོག་མཆོད་པས་མཉེས་གྱུར་ཅིག དམ་ཅན་ཐུགས་དམ་སྐོང་གྱུར་ཅིག རིགས་དྲུག་འདོད་པ་ཚིམ་གྱུར་ཅིག གནོད་བྱེད་ལན་ཆགས་འཁོར་གྱུར་ཅིག འགྲོ་བ་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཚོགས་གཉིས་རྫོགས། སྒྲིབ་གཉིས་དག་ནས། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཐོབ་པར་གྱུར་ཅིག ཅེས་སོ། །ད་ནི་རྗེས་ཀྱི་དམིགས་པ་རྒྱུན་ཁྱེར་གསུམ་ལ། ངག་ཏུ་ཕཊ྄྄་ཅེས་བརྗོད་ལ། རང་གི་རྣམ་ཤེས་རྡོ་རྗེ་རྣལ་འབྱོར་མ་དམར་མོ་གྲི་ཐོད་འཛིན་པ་ཞིག་ཏུ་གྱུར་ནས། ཚངས་བུག་ནས་བཏོན་ཏེ་ནམ་མཁར་བཞུགས་པས་ཕྱག་གཡས་ཀྱིས་གྲི་གུག་དེས་རང་གི་ཐོད་པ་བྲེག་ནས། མི་མགོའི་སྒྱེད་པུ་གསུམ་གྱི་སྟེང་དུ་བཙུགས། ལུས་ཐམས་ཅད་གཏུབ་ནས་བཏབ། ཞལ་ནས་ཨོཾ་ཨཱཿཧཱུྂ་ལན་གསུམ་གསུངས་པས་ཁ་དོག་དྲི་རོ་རེག་བྱ་ཕུན་སུམ་ཚོགས་པའི་བདུད་རྩིར་བསམས་ལ། འཁོར་འདས་འགྲོན་རྣམས་གནས་སོ་སོ་ནས་སྤྱན་དྲངས་ནས། གསོལ་བས་མཉེས་པར་བསྒོམ་ལ། ཡང་ཐམས་ཅད་ཕཊ྄྄་ཅེས་པས་མི་དམིགས་པར་གྱུར་ནས། ལྟ་ཐོག་ཏུ་འཇོག ཀུ་སཱ་ལིའི་ཚོགས་སོགས་ཡིན་ནོ། །དེ་ནས་ཡང་རང་ལ་མཐུ་དང་བྱེད་ཁ་གཏོང་བའི་སྦད་འདྲེ་སྦོད་གཏོང༌། བྱད་མ་ལྷ་སྲུང་རྣམས་རང་ཁྲོས་མར་གསལ་བའི་ཐུགས་ཀའི་འོད་ཟེར་གྱིས་རང་དབང་མེད་པར་བཀུག་ལ། འདིར་བཞུགས་བདག་གི་ལུས་དང་ལོངས་སྤྱོད་རྫས་དང་ཡོ་བྱད། གནས་ཁང་དང་བཅས་པ་འབུལ་བས་འདིར་རྒྱུན་དུ་བཞུགས་བྱས་ལ་ངག་ཏུ་ཕཊ྄྄་ཅེས་པས་རང་གི་རྣམ་ཤེས་བཏོན་ནས་ནམ་མཁར་འཕངས། རྒྱ་སྐྱེད་ཁྱབ་གདལ་ཆེན་པོར་བཞག གནོད་བྱེད་ཚོ་རང་ཅི་བྱེད་བགྱིས་སྙམ་པ་དང་ལྟ་ཐོག་ཏུ་བཞག་གོ། །རང་གི་ཐུགས་ཀའི་འོད་ཟེར་ལས།

གནོད་བྱེད་ཐམས་ཅད་བཀུག་ནས་མདུན་དུ་བཞུགས་པར་བསྒོམས་ནས། ཕཊ྄྄་བྱས་པས། རང་གི་ལུས་འདི་ཞིག སྙིང་རྒྱལ་བ་ཤཱཀྱ་ཐུབ་པར་གྱུར། ལུས་ཐམས་ཅད་འཁོར་བྱང་སེམས་དང་ཉན་རང་དུ་གྱུར། སེང་གེའི་ཁྲི་རྒྱ་ཆེན་པོ་པདྨ་ཉི་ཟླའི་སྟེང་དུ་བཞུགས་པ། བྱང་ཆུབ་ཀྱི་ཤིང་ལ་རྒྱབ་རྟེན་ནས་བཞུགས་པར་བསམས་ནས། གནོད་བྱེད་ཐམས་ཅད་འགྱོད་པ་སྐྱེས་ནས་ཆོས་ཞུས་པར་བསམ། ཆོས་ནི་ཆོས་རྣམས་ཐམས་ཅད་རྒྱུ་ལས་བྱུང་སོགས་སྨོན་ལམ་དང་བསྒྲགས་ནས་ཤོད། དེ་ནས་ཡང་མི་དམིགས་པའི་ངང་ནས་བསྔོ་བ་དང་བདག་འཁོར་མ་སོགས་བྱེད་དོ། །དེ་ལྟར་དམ་པའི་ཆོས་ཐམས་ཅད་ཀྱི་བགྲོད་པ་གཅིག་པའི་ལམ་ཟབ་མོ་བདུད་ཀྱི་གཅོད་ཡུལ་འདི་ཉམས་སུ་བླངས་པས། གནས་སྐབས་སུ་ཚེ་རིང་ཞིང་འཆི་བ་བསླུ་བ་སྙན་གྲགས་ཀྱིས་ས་སྟེང་ཁྱབ། སྦྱིན་པའི་ཕ་རོལ་ཏུ་ཕྱིན་པ་རྫོགས་ཤིང༌། འཇིག་རྟེན་པའི་དངོས་གྲུབ་ཐམས་ཅད་ཐོབ། འཇིག་རྟེན་ལས་འདས་པ་མཆོག་གི་དངོས་གྲུབ་སྐུ་བཞི་རྟགས་བརྒྱད་ཐོབ་པར་འགྱུར་རོ། །བསམ་པའི་དོན་འགྲུབ་དཔལ་གྱི་ཡོན་ཏན་ལྡན། །རིང་དུ་འཚོ་ཞིང་མཆོག་ལ་གཞོལ་བ་ཡི། །འདི་ཉིད་དགོས་ཞེས་ཡང་ཡང་སྐུལ་བའི་ངོར། །ཀུན་དགའི་མིང་ཅན་བདག་གིས་ཕན་སེམས་ཀྱི། །འབྲི་གུང་འོག་མིན་ཟིན་བྲིས་ཉིད་དུ་བཀོད། །དེ་ལས་བྱུང་དགེ་བ་གང་མཚོན་དེས། །འགྲོ་རྣམས་རང་བྱུང་ཡེ་ཤེས་རྟོགས་གྱུར་ནས། །གཉིས་འཛིན་འཁྲུལ་པའི་མིག་འགྱུར་ནས། །གཉིས་མེད་ཡེ་ཤེས་རྡོ་རྗེ་མཆོག་ཐོབ་ཤོག །། །མདྒལཾ། 