༄༅། །དམ་ཆོས་དགོངས་པ་གཅིག་པའི་དཀའ་གནད་ཀྱི་ཞུ་དོན་དྲི་མ་མེད་པའི་སྒྲོན་མེ་ཞེས་བྱ་བ་བཞུགས་སོ།

གུ་རུ་དྷརྨཱ་ཨཱ་ནནྡ་རཏྣ་ཤྲི་བྷ་དྲ་ལ་ན་མོ། །གང་སྔོན་ཚོགས་གཉིས་རྣམ་དག་ལས་བྱུང་ཞིང༌། །དོན་གཉིས་དཔལ་འབྱོར་ཆེན་པོ་རབ་རྒྱས་པའི། །རྣམ་དག་སྐུ་གཉིས་མངོན་གྱུར་སྲིད་ཞིའི་སྐྱབས། །རྒྱལ་དབང་ཆོས་ཀྱི་རྗེ་ལ་སྤྱི་བོས་འདུད། །རྒྱ་བོད་ལོ་པཎ་མཁས་གྲུབ་དུ་མ་ཡི། །གཙུག་གི་རྒྱན་གྱུར་མཚུངས་མེད་ཆོས་ཀྱི་རྗེ། །དེ་ཉིད་གཉིས་པ་རྒྱལ་སྲས་ཀུན་དགའི་མཚན། །མཉམ་མེད་འབྲི་གུང་ཆོས་རྗེ་ལ་ཕྱག་འཚལ། །ཉིད་གསུངས་མདོ་རྒྱུད་མན་ངག་ཟབ་གནད་རྣམས། །ཤིན་ཏུ་བརླིང་བ་རྡོ་རྗེའི་གསུང་རྣམས་ནི། །དཔག་པར་མི་ནུས་རང་གཞན་གྲུབ་མཐའ་ལས། །ཐེ་ཚོམ་དོགས་གཅོད་སྐྱོན་བསལ་ཞུ་བ་ཞིག །འདིར་མོས་བདག་གིས་ཞུ་ཡི་བཀའ་བསྩལ་ཞུ། །འདི་ལྟར་མཉམ་མེད་འབྲི་གུང་རིན་ཆེན་གྱིས། །ཕྱི་རོལ་སྣང་བ་རང་གི་སེམས་སུ་བཞེད། །བྱམས་པའི་དགོངས་པ་ཇི་ལྟར་བཞེད་པ་ལགས། །སེམས་ཙམ་དག་དང་གྲུབ་མཐའ་མཐུན་མི་མཐུན། །སྣང་བའི་དངོས་པོ་ཇི་ལྟར་བཞེད་ཚུལ་ཅི། །སེམས་ཉིད་གནས་ཚུལ་གང་ལྟར་བཞེད་པ་ལགས། །དངོས་གཅིག་དྲུག་ཏུ་སྣང་བ་ཇི་ལྟར་ཡིན། །གཅིག་ཏུ་ངེས་བསམ་གནས་མེད་ས་བོན་དྲུག །གཅིག་ཏུ་ངེས་ན་ཆུ་མིན་གཞན་གྱིས་ཅི། །ས་བོན་འདོད་ན་རྟག་གྲུབ་འགྱུར་མི་འགྱུར། །འགྲུབ་གྱུར་བསམ་པའི་རང་གཟུགས་ཡིན་ན་ཡང༌། །གཤིས་ལ་ས་བོན་དྲུག་ཏུ་གནས་མི་གནས། །མི་གནས་བལྟས་པས་འགྱུར་བ་ཇི་ལྟར་ལགས། །མི་འགྱུར་མངོན་སུམ་ལོངས་སྤྱོད་གཤིས་ལགས་སམ། །རང་གིས་ཉམས་སུ་ལེན་ན་ཇི་ལྟར་ལེན། །གྲུབ་མཐའ་གཞན་གྱིས་རྒོལ་ན་ཇི་ལྟར་བཟློག །གནས་ལུགས་ཕྱག་རྒྱ་ཆེན་པོ་དེ། །གཞི་ནས་ཡོན་ཏན་མངའ་ལགས་སམ། །མངའ་ན་ཁམས་གསུམ་འཁོར་བ་ཅི། །མི་མངའ་ཡོན་ཏན་ཇི་ལྟར་བསྒྲུབ། །རྒྱུ་བསྒྲུབས་ཡོན་ཏན་གསར་འབྱུང་ངམ། །མ་བསྒྲུབས་ཡེ་ལྡན་ཀ་དག་ལགས། །དག་ན་རྗེས་ཤེས་ཨེ་འོང་ན། །ཡོང་ན་མཉམ་རྗེས་ཇི་ལྟར་གཅིག །རྗེས་ཤེས་འཁོར་བ་རྣམ་རྟོག་དང༌། །མཉམ་གཞག་མི་རྟོག་ཆེན་པོ་གཉིས། །ཐ་དད་འདོད་པ་མང་ཡོད་པས། །རྗེ་ཡི་བཞེད་པ་གང་ལྟར་ལགས། །བློ་འདས་ཡིད་བྱེད་བྲལ་བ་འདི། །ལྟ་བ་མཐའ་དྲུག་བཞེད་ཨེ་ལགས། །ཆེན་པོ་གསུམ་གྱི་མ་རེག་ཅིང༌། །སྔ་ཕྱིའི་རྟོག་པས་མ་སླད་པ། །བློ་འདས་འདོད་པ་ཧ་ཤང་ཡིན། །ཟེར་བའི་རྒོལ་བ་ལུང་རིག་སོགས། །མང་པོས་སྨད་པར་འདུག་པ་འདི། །ཡིན་ཚུལ་བསྒྲུབ་བྱེད་བཀའ་བསྩལ་ཞུ། །ལྟ་བའི་མཐར་ཐུག་གང་ལ་བྱེད། །སྒོམ་པ་སྐྱོན་མེད་ཇི་ལྟ་བུ། །སྤྱོད་པ་རྣམ་དག་ཅི་འདྲ་བཞེད། །ལྟ་སྒོམ་གཅིག་ཚུལ་གང་ལ་མཛད། །བོགས་འདོན་ཚངས་སྤྱོད་རིགས་སྤྱོད་གང༌། །གཞི་ལྟ་སྒོམ་གཏན་འབེབས་བཀའ་བསྩལ་ཞུ། །ལམ་བསླབ་གསུམ་ཉམས་སུ་ཇི་ལྟར་ལེན། །གང་ཟག་གཅིག་གི་རྒྱུད་ཐོག་ཏུ། །བསྲུང་དུས་ཇི་ལྟར་བསྲུང་བ་དང༌། །གནས་དུས་ཇི་ལྟར་གནས་པ་ལགས། །གནད་གཅིག་བཞེད་པ་གང་ལ་དགོངས། །གཅིག་ཚུལ་ངོ་བོ་བྱེད་ལས་གང༌། །བསྲུང་དུས་གང་ལ་གཙོ་ཆེར་བྱེད། །ནང་འགལ་སྤོང་ལེན་ཐུག་འདོམ་གང༌། །འདུ་ཤེས་དངོས་པོ་གང་གཙོ་ཆེ། །རྩ་བཞི་དངོས་པོ་མ་གཏོགས་པར། །འདུ་ཤེས་བརྟེན་པས་ཨེ་ཉམས་ལགས། །བཅས་རང་གཅིག་ཚུལ་ཇི་ལྟ་བུ། །བཅས་པ་གང་ལ་ངོས་འཛིན་ཅིང༌། །རང་བཞིན་གང་ལ་དགོངས་པ་ལགས། །རང་བཞིན་སྡིག་དང་བཅས་སྡིག་གཉིས། །མཉམ་པོར་འོང་དོན་ཨེ་ཡོད་ལགས། །རང་བཞིན་སོ་སྐྱེ་ལའང་འོང༌། །བཅས་སྡིག་རབ་བྱུང་ཁྱད་པར་ཆོས། །ཞིང་པའི་དཔེ་སོགས་བཀོད་པ་དང༌།

ཁྱད་གཞི་ཁྱད་ཆོས་ཟེར་བར་འདུག །དེ་ཡི་སྐྱོན་སྤངས་བཀའ་བསྩལ་ཞུ། །སྡོམ་པ་གཉིས་པ་བྱང་སེམས་ལ། །རྟེན་ཅན་འདོད་དང་སོ་སྐྱེ་ལ། །འཇུག་སྡོམ་སྐྱེ་བ་ཇི་ལྟར་མཐུན། །བྱང་སེམས་གཞན་ཕན་བྱེད་པ་ན། །རང་གཞན་རྗེས་པ་ཉེས་བྱས་གསུངས། །རྒྱུད་ལ་དགེ་སེམས་ལྡན་པ་ལ། །འབྲས་བུ་ནག་པོ་བསྐྱེད་ལགས་སམ། །བསྐྱེད་ན་རྒྱུ་འབྲས་གོ་ལྡོག་དགོས། །དེ་ཕྱིར་གང་ལ་དགོངས་པ་ལགས། །སྨོན་འཇུག་སྡོམ་དང་བསླབ་བྱ་སོགས། །ཧྲིལ་དྲིལ་ཉམས་སུ་ཇི་ལྟར་ལེན། །དོན་དམ་ཆོ་གས་སྐྱེ་མི་སྐྱེ། །སྐྱེ་ན་འདུས་བྱས་ཡིན་དགོས་འདྲ། །ཆོ་ག་འདུས་བྱས་ཡིན་ཕྱིར་ཟེར། །རྗེ་ཡི་དགོངས་པ་ཆེར་གསལ་ཞུ། །སྡོམ་པ་གསུམ་པ་གསང་སྔགས་ལ། །སྔགས་དང་མཚན་ཉིད་ཁྱད་གང་བཞེད། །ལྟ་བ་ལ་ཁྱད་པར་ཡོད་དམ་མེད། །མེད་ན་རྟོགས་པ་མཐོ་དོན་མེད། །ཡོད་ན་ངོ་བོ་བཟང་ངན་འགྱུར། །དབང་དོན་རྒྱུད་ལ་མ་སྐྱེས་ན། །ཆོ་ག་དབང་དུ་མི་འགྱུར་ཟེར། །ཆོ་ག་དགོས་མེད་མི་འགྱུར་རམ། །དབང་དོན་གང་ལ་འཇོག་པ་དང༌། །དཔེ་དོན་ཡེ་ཤེས་གང་ལ་དགོངས། །བསྐྱེད་རིམ་སྒོམ་ལུགས་ཡོངས་གྲུབ་ལ། །སྐུ་དང་ཡེ་ཤེས་གང་ལ་འཇོག །སྣོད་བཅུད་ཐམས་ཅད་ལྷ་ཡིན་ན། །རང་གྲོལ་འགྱུར་བར་རིགས་པ་ལགས། །ལྷུན་གྲུབ་ཡིན་པས་འཐད་ཕྱིར་རོ། །མི་གནས་ནན་གྱིས་བསྒོམས་གྱུར་ཀྱང༌། །ལྷ་རུ་འགྱུར་རམ་ཇི་ལྟར་ལགས། །ཀུན་བརྟགས་བསྐྱེད་རིམ་སྒོམ་ཚུལ་དང༌། །ཡོངས་གྲུབ་གནས་ཚུལ་ཇི་ལྟར་མཆིས། །དམ་ཚིག་བསྲུང་དང་རྫོགས་རིམ་སོགས། །གསང་སྔགས་སྒོམ་པ་ཇི་ལྟར་ལགས། །འདི་གསུམ་གོང་འོག་ཆེ་ཆུང་དང༌། །གནང་བཀག་ཁྱད་པར་ཇི་ལྟར་བསྲུང༌། །འདུལ་བར་རྩ་བཞི་བཀག་པ་དང༌། །སྔགས་སུ་གནང་བ་ཇི་ལྟར་གནང༌། །གཅིག་ཉམས་གསུམ་ཀར་ཨེ་ཉམས་ལགས། །ཉམས་ན་བཅོས་ཐབས་ཇི་ལྟར་གནང༌། །བཅོས་པས་གསོ་རུ་རུང་མི་རུང༌། །ཏ་ལའི་མགོ་བཅད་དཔེར་མཛད་ནས། །མི་རུང་གསུང་བ་ཇི་ལྟར་ལགས། །སོ་ཐར་ཁོ་ནར་གསུངས་པ་ནས། །གསུམ་ཀ་དེ་ལྟར་མི་རུང་བ།

ཁྱད་པར་ཡོད་མེད་ཇི་ལྟར་དགོངས། །གཏོང་ཐོབ་དུས་སུ་འདི་གསུམ་ལ། །སོ་ཐར་གཏོང་ལ་བྱང་སེམས་ནི། །ཤི་འཕོས་དུས་སུ་མི་གཏོང་ཟེར། །སོ་ཐར་ཤི་འཕོས་གཏོང་ལགས་ན། །བསྲུངས་བས་ཕན་ཡོན་མེད་པའི་ཕྱིར། །ཐ་མལ་པ་དང་མཉམ་པར་འགྱུར། །དེས་ན་གཏོང་ཐོབ་བཀའ་བསྩལ་ཞུ། །སྤྱིར་རྒྱལ་བའི་ཆོས་འཁོར་མཐའ་ཡས་ལ། །གསུམ་དུ་གྲངས་ངེས་ཇི་ལྟར་གནས། །ངེས་དོན་གང་ལ་འཇོག་པ་ཡིན། །རྒྱ་བོད་ལོ་པཎ་མཁས་གྲུབ་རྣམས། །ཕྱི་མ་གཉིས་ལ་བཞེད་གཞུང་རྣམས། །སོ་སོར་འདོད་ལུགས་མང་འདུག་ཅིང༌། །བར་པ་ངེས་དོན་འདོད་རྣམས་ཀྱི། །དབུ་མ་འཇུག་དང་རྒྱུད་བླ་རྣམས། །ཁོང་དུ་དྲངས་ནས་མཐའ་མ་ནི། །ངེས་དོན་འདོད་ལ་དགག་བཞག་ཡང༌། །འབུམ་འགྲེལ་ཙམ་དུ་བརྗོད་པ་དང༌། །ལྟ་བ་སྤྲོས་བྲལ་ཁོ་ན་ལས། །གཞན་རྣམས་ལོག་ལྟ་ཡིན་ནོ་ཟེར། །མཐར་ཐུག་དེ་ལས་མེད་པའི་ཕྱིར། །དེས་ན་བར་པ་ངེས་དོན་ཡིན། །ཟེར་བའི་རྒོལ་བ་གཏོང་བར་འདུག །དེ་ཡི་སྐྱོན་སྤོང་བཀའ་བསྩལ་ཞུ། །མཉམ་མེད་འབྲི་གུང་རིན་ཆེན་གྱིས། །ཐ་མ་ངེས་དོན་མཐར་ཐུག་ཏུ། །བཞེད་པའི་བཀའ་བསྩལ་མང་འདུག་ཅིང༌། །རྗོད་བྱེད་ཆོས་སྐུ་ལྷུན་གྲུབ་འདི། །བརྗོད་བྱ་སྟོང་ཉིད་རྒྱུ་འབྲས་སྟོན། །ཟུང་འཇུག་སངས་རྒྱས་ཡོན་ཏན་ཅན། །གཞི་འབྲས་རོ་གཅིག་ཡིན་པར་བཞེད། །ཐེག་པ་སྣ་ཚོགས་སྟོན་པ་ཡི། །བཀའ་དང་བསྟན་བཅོས་མང་དུ་ཡོད། །ལུང་དང་རིགས་པ་མཐའ་ལས་འདས། །ཐ་མར་ངེས་པའི་རྒྱུ་མཚན་ཡོད། །ལར་ཐེག་པ་གཅིག་ཏུ་བཞེད་པ་ཡིན། །གསུངས་པའི་དགོངས་པ་ཆེར་གསལ་ཞུ། །ཆོས་འཁོར་སྙིང་པོ་རྟེན་འབྲེལ་དོན། །ཟབ་མོ་ལུགས་འབྱུང་ལུགས་ལྡོག་རྣམས། །རིམ་པ་ཇི་ལྟར་བཞེད་པ་དང༌། །རྫོགས་དུས་ཇི་ཙམ་དག་ཏུ་ལགས། །གྲུབ་མཐའ་གཞན་གྱི་བཞེད་རྣམས་ལ། །ཚེ་དུམ་བུ་གསུམ་དུ་འདོད་པ་ལ། །སྐད་ཅིག་མ་ལ་རྫོགས་གསུངས་པ། །རྫོགས་ལུགས་ཇི་ལྟར་བཞེད་པ་དང༌། །སྐད་ཅིག་གསུམ་སོགས་གང་ལ་དགོངས། །ཟབ་མོའི་གནད་འགག་གང་ལ་འདུས། །རྟེན་འབྲེལ་དོན་མཁས་རྩ་བ་གང༌། །གཞན་ལས་ཁྱད་པར་རྟེན་འབྲེལ་ཅི། །ཕྱི་ནང་གསང་བ་ཇི་ལྟ་བུ། །ཟབ་མོའི་གནད་ཀྱི་བཀའ་བསྩལ་ཞུ། །དེ་ལྟར་གཞི་ལམ་སྐྱོན་བསལ་ནས། །འབྲས་བུ་སྐྱོན་མེད་འཐོབ་པ་ལ། །ས་ལམ་བགྲོད་ཚུལ་ཇི་ལྟར་ལགས། །གྲུབ་མཐའི་ནང་ནས་བཤད་པ་དང༌། །རྣལ་འབྱོར་ཉམས་ཀྱི་ས་ལམ་གཉིས། །བགྲོད་ཚུལ་ཡོན་ཏན་ཨེ་གཅིག་ལགས། །ས་དང་པོའི་ཡོན་ཏན་མེད་པ་ལ། །ས་དྲུག་ཉན་རང་བྱང་སེམས་གཉིས། །ཡོན་ཏན་མི་མཉམ་ངོ་བོ་མཉམ། །གསུངས་པ་ཇི་ལྟར་དགོངས་པ་ལགས། །ས་ཡི་ཡོན་ཏན་ཇི་ལྟར་ཐོབ། །ས་དང་པོ་གང་ལ་ངོས་འཛིན་ལགས། །རྣལ་འབྱོར་ཆོས་ཉིད་མཐོང་བ་དེ། །ཆོས་ཉིད་བདེན་པར་བཞེད་ལགས་སམ། །བཞེད་ན་བཤད་པའི་ཡོན་ཏན་མེད། །མི་བཞེད་ཆོས་ཉིད་གང་ལ་བྱེད། །གལ་ཏེ་ཡོན་ཏན་རྟིང་འོང་ན། །ཉི་མ་སྔོན་སོང་འོད་ཟེར་རྟིང༌། །ལྟ་བུ་དེ་འདྲ་ཨེ་འཐད་ལགས། །མཉམ་ན་མཐོང་བར་མི་འདུག་པས། །ཅི་ཡི་ཕྱིར་ན་སྒྲུབ་བྱེད་ཡོད། །ངོ་བོ་གཅིག་གི་བགྲོད་གསུངས་པ། །ཚུལ་ལུགས་ཇི་ལྟར་བགྲོད་པ་དང༌། །འཕེལ་འགྲིབ་ཇི་ལྟར་འོང་བ་ལགས། །མཐར་ཐུག་སངས་རྒྱས་ཆོས་སྐུ་དེ། །སེམས་ཅན་ཁམས་ལ་བཞུགས་གསུངས་པ། །ཅི་ལྟ་བུ་ཡི་ཚུལ་དུ་བཞུགས། །དོན་གཉིས་འབྲས་བུ་ཇི་ལྟར་འབྱུང༌། །ཕྲིན་ལས་རྒྱུན་ཆད་ཡོད་དམ་མེད། །འགྲོ་དོན་རྟོག་པ་མངའ་མི་མངའ། །ཡེ་ཤེས་སྣང་བ་ཡོད་དམ་མེད། །ཆོས་གསུང་རྟོག་པ་ཨེ་མངའ་ལགས། །མངའ་ན་རྗེས་ཤེས་མིན་ལགས་སམ། །མི་མངའ་ལུང་རྟོགས་བཀར་མི་འགྱུར། །དེ་ཡི་གནས་ལུགས་ཅི་ལྟ་བུ། །སྐུ་གསུམ་ངོ་བོ་ཨེ་གཅིག་ལགས། །རྣལ་འབྱོར་པ་ཡི་ཐོབ་བྱ་དེ། །དོན་གྱི་སྐུ་གསུམ་ཡིན་ལགས་སམ། །དེ་རྣམས་སོ་སོའི་བཀའ་བསྩལ་ཞུ། །ཧྲིལ་དྲིལ་ཉམས་ལེན་ཞུ་དོན་ནི། །རྡོ་རྗེའི་གསུང་ཚིག་རྣམས་ཀྱི་དོན། །ཟབ་མོ་ལྔ་ལྡན་ཕ་ཡི་ཆོས། །ཉམས་ལེན་རྩ་བ་ཇི་ལྟར་བྱེད། །ཐེག་ཆེན་བྱང་སེམས་ཡི་དམ་ལྷ། །མོས་གུས་ཕྱག་ཆེན་བསྔོ་བ་རྣམས། །མ་ནོར་ཉམས་ལེན་གེགས་སེལ་དང༌། །ཕྱག་བཞེས་དགོངས་པ་འཁྲུལ་མེད་ཀྱི། །སོ་སོའི་བཀའ་བསྩལ་མཛད་དུ་གསོལ། །ཟབ་དང་རྒྱ་ཆེན་གསུང་དབྱངས་ཀྱི། །ཐེ་ཚོམ་དྲྭ་བ་གཅོད་མཛད་ཅིང༌། །གནས་ལུགས་ལམ་མཆོག་སྟོན་མཛད་པའི། །གསུང་དོན་ཟབ་མོ་ཆེར་སྒྲོག་ཤོག

།མཚུངས་མེད་ཆོས་རྗེའི་ལེགས་བཤད་རྟ་བདུན་ལས། །ལུང་རིག་མན་ངག་ཚ་ཟེར་ལེགས་འཕྲོས་པས། །བདག་སོགས་བློ་གྲོས་པད་ཚལ་རབ་རྒྱས་ཤིང༌། །རྐང་གཉིས་བུང་བའི་དོན་དུ་དྲི་བསུང་རབ་རྒྱས་ཤོག ། ཅེས་པ་འདི་འབྲི་གུང་ཆོས་ཀྱི་རྗེ་རིན་པོ་ཆེ་ལ། དམ་ཆོས་དགོངས་པ་གཅིག་པའི་དཀའ་གནད་ཀྱི་ཞུ་བ། དྲི་མ་མེད་པའི་སྒྲོན་མེ་ཞེས་བྱ་བ་བཀའ་བརྒྱུད་ཀྱི་བཙུན་པ་བསོད་ནམས་མིང་ཅན་གྱིས་ཞུས་པའོ །། །།