།དམ་པའི་ཆོས་འདུལ་བའི་བསླབ་བྱ་མདོར་བསྡུས་བཞུགས་སོ།། །བརྩེ་ཆེན་སྨྲ་བའི་དབང་པོ་ཐམས་ཅད་མཁྱེན། །འཇིགས་མེད་ཞི་བའི་ནགས་ཁྲོད་དེར་བཞུགས་ནས། །ཆོས་འདུལ་སེང་གེའི་ང་རོ་བགྲང་ཡས་ཀྱིས། །ཀུན་གྱི་རྒུད་པ་སེལ་ལ་ཕྱག་འཚལ་ལོ། །སྤྱིར་ཆོས་འདུལ་བ་ལ་སྤང་བྱ་སྤོང་བའི་བག་ཆགས་འདུལ་བ་ལ་འདུལ་བར་བྱས་པ་གསང་སྔགས་ཀྱི་འདུལ་བ་དང༌། ཉོན་མོངས་པ་དང་རྣམ་རྟོག་འདུལ་བ་ལ་འདུལ་བར་བྱས་པ་བྱང་ཆུབ་སེམས་དཔའི་འདུལ་བ་དང༌། ལུས་ངག་གམ་རྣམ་སྨིན་འདུལ་བ་ལ་འདུལ་བར་བྱས་པ་ལ་ཐེག་པ་གསུམ་གྱི་ནང་ནས་ཉན་ཐོས་ཀྱི་འདུལ་བ་དང་གསུམ་ལས། འདིར་ཕྱི་མ་ལ། བརྗོད་བྱ་དོན་གྱི་འདུལ་བ་དང༌། རྗོད་བྱེད་ཚིག་གི་འདུལ་བ་རྣམ་པ་གཉིས། དང་པོ་ནི་བྱུང་བ་དང༌། བཅས་པ་དང༌། རྗེས་སུ་བཅས་པ་དང༌། བཀག་པ་དང༌། གནང་བ་རྣམས་སོ། །གཉིས་པ་ནི། རྩ་བའི་ལུང་སོ་སོ་ཐར་པ་དང༌། བཤད་པའི་ལུང་སྡེ་བཞིའོ། །དེའི་དགོངས་པ་འགྲེལ་བར་བྱེད་པའི་བསྟན་བཅོས་ལ་ཡང༌། ཐེག་པ་ཐུན་མོང་གི་དང༌། ཐུན་མོང་མ་ཡིན་པའོ། །དང་པོ་ནི། མདོ་རྩ་ལྟ་བུ། གཉིས་པ་ནི། བྱེ་བྲག་ཏུ་བཤད་པའི་མཛོད་ལྟ་བུའོ། །དང་པོ་འཆད་པ་ལ། བསྟན་བཅོས་ཀྱི་དགོས་སོགས་ཐོག་མར་བཀོད་པ་དང༌། དགོས་པ་དོན་ལྡན་གྱི་བསྟན་བཅོས་བཤད་པ་གཉིས། དང་པོ་ནི་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་པས་སྟོན་ནོ། །གཉིས་པ་ལ། ལུང་གི་སྐབས་རྒྱས་པར་བཤད་པ་དང༌། རུང་མཐུན་བསྡུས་ཏེ་བསྟན་པ་གཉིས། གཉིས་པ་ནི་མི་རུང་བ་དང་མཐུན་ལ། རུང་བ་དང་འགལ་བ་ནི། རུང་བ་མ་ཡིན་པར་བསྡུའོ། །ཕྱི་མ་དང་མཐུན་ལ་སྔ་མ་དང་འགལ་བ་ནི་རྒྱུ་བའོ། །ཞེས་པས་སྟོན་ནོ། །དང་པོ་ནི། དགེ་འདུན་ཐམས་ཅད་བསྡུས་པ་ན་ཞེས་པ་ནས། དུས་སྟོན་བྱ་བ་ཆོས་དང་མཐུན་ནོ། །ཞེས་པའི་བར་གྱིས་སྟོན་ནོ། །འདི་འཆད་པ་ལ། སྡོམ་པ་མ་ཐོབ་པ་ཐོབ་པར་བྱེད་པའི་ཐབས། སོ་སོའི་བསླབ་བྱ། ཉམས་ན་ཕྱིར་བཅོས་པའི་ཚུལ་ལོ། །དང་པོ་ལ།

དགེ་བསྙེན་གྱི་སྡོམ་པ་དང༌། དགེ་ཚུལ་གྱི་སྡོམ་པ། དགེ་སློང་གི་སྡོམ་པ། མ་ཐོབ་པ་ཐོབ་པར་བྱེད་པའི་ཐབས་དང༌། སྡོམ་པ་དངོས་བཤད་པ་གཉིས། དང་པོ་ནི། ལས་ཀྱི་ཆོ་ག་ལས་བཤད་པ་ལྟར་ཡིན་ལ། གཉིས་པ་མཚན་ཉིད་དང༌། དབྱེ་བ་གཉིས། དང་པོ་ལ། ཆོས་འདི་པ་དག་གི་ལུས་ངག་གི་ཉེས་སྤྱོད་སྡོམ་པའི་ཚུལ་ཁྲིམས་ཡིན་པ་གང་ཞིག ཤི་འཕོས་པས་གཏོང་བ་དེ་སོ་སོར་ཐར་པའི་སྡོམ་པའི་མཚན་ཉིད་ཡིན། གཉིས་པ་ལ། དགེ་བསྙེན་གྱི་སྡོམ་པ། དགེ་ཚུལ་གྱི་སྡོམ་པ། དགེ་སློང་གི་སྡོམ་པ་དང་གསུམ། དང་པོ་ལ། མཚན་ཉིད་དང་དབྱེ་བ་གཉིས། དང་པོ་ནི། ཁྱིམ་པའི་ཕྱོགས་ཀྱི་ཇི་སྲིད་འཚོ་བའི་བར་གྱི་སོ་སོར་ཐར་པའི་ཚུལ་ཁྲིམས་དེ། དགེ་བསྙེན་གྱི་སྡོམ་པའི་མཚན་ཉིད་ཡིན། གཉིས་པ་ལ། ཆོས་མངོན་པ་ལས། སྐྱབས་གསུམ་འཛིན་པའི་སྒོ་ནས་བཤད་ཀྱང༌། འདིར་ཡོངས་རྫོགས་དགེ་བསྙེན་ལས་གཞན་མ་བཤད། གཉིས་པ་ལ། མཚན་ཉིད་དང་དབྱེ་བ་གཉིས། དང་པོ་ནི། རབ་ཏུ་བྱུང་བའི་ཕྱོགས་ཀྱི་སོ་སོར་ཐར་པའི་ཚུལ་ཁྲིམས་ཡན་ལག་བཅུ་ལྡན་དེ་དགེ་ཚུལ་གྱི་སྡོམ་པའི་མཚན་ཉིད་ཡིན། གཉིས་པ་ལ། ངོ་བོ་དབྱེ་བ་མ་བཤད་ཅིང༌། །རྟེན་གྱི་སྒོ་ནས་ཕ་མ་གཉིས། །གསུམ་པ་ལ། མཚན་ཉིད་ནི། སྤོང་བདུན་འཁོར་དང་བཅས་པའི་དབང་དུ་བྱས་པའི་སོ་སོར་ཐར་པའི་ཚུལ་ཁྲིམས་དེ་དགེ་སློང་གི་སྡོམ་པའི་མཚན་ཉིད་ཡིན། འདིར་སྡོམ་པའི་ངོ་བོ་ལ་དཔྱད་ན། བྱེ་བྲག་ཏུ་སྨྲ་བས། གཟུགས་ཅན་དུ་འདོད་ལ། སྡོམ་པ་གསུམ་རིམ་གྱིས་མནོས་པའི་ཚེ་རྫས་ཐ་དད་དུ་འདོད། མདོ་སྡེ་པས་རྒྱུད་ཡོངས་སུ་འགྱུར་བའི་ཁྱད་པར་ལ་འདོད། སེམས་ཙམ་པས་སེམས་པ་ས་བོན་དང་བཅས་པ་ལ་འདོད། དབུ་མ་པས་ཀྱང་ཤེས་པར་འདོད་པ་ཡིན་ཏེ། སྤྱོད་འཇུག་ལས། སྤོང་བའི་སེམས་ནི་ཐོབ་པ་ལས། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་གསུངས་པའི་ཕྱིར། གཉིས་པ་ལ། དགེ་བསྙེན་གྱི་བསླབ་བྱ། དགེ་ཚུལ་གྱི་བསླབ་བྱ། དགེ་སློང་གི་བསླབ་བྱ་དང་གསུམ། དང་པོ་ལ། དངོས་དང༌།

དེའི་གསོ་སྦྱོང་བཤད་པ་གཉིས། དང་པོ་ལ། སྐྱབས་འགྲོའི་བསླབ་བྱ་དང༌། དགེ་བསྙེན་དངོས་ཀྱི་བསླབ་བྱ་གཉིས། དང་པོ་ནི། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་གཞན་ལ་ཕྱག་མི་བྱ། བྱས་ན་སངས་རྒྱས་ལ་སྐྱབས་སུ་འགྲོ་བའི་སྐྱབས་འགྲོ་གཏོང༌། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤོང༌། མ་སྤངས་ན་ཆོས་ལ་སྐྱབས་སུ་འགྲོ་བའི་སྐྱབས་འགྲོ་གཏོང༌། དགེ་འདུན་ལ་སྐྱབས་སུ་སོང་ནས་གྲོགས་མུ་སྟེགས་ཅན་དང་མི་འགྲོགས། འགྲོགས་ན་དགེ་འདུན་ལ་སྐྱབས་སུ་འགྲོ་བའི་སྐྱབས་འགྲོ་གཏོང༌། ཐུན་མོང་དུ་སྐྱེས་བུ་དམ་པ་ལ་བསྟེན་པ། དམ་པའི་ཆོས་མཉན་པ་སོགས་བརྒྱད་སྒྲུབ་པར་བྱེད་དོ། །གཉིས་པ་ལ། རྩ་བ་དང་ཡན་ལག་གི་བསླབ་བྱ་གཉིས། དང་པོ་ནི། སྲོག་གཅོད་པ། མ་བྱིན་པར་ལེན་པ། འདོད་པས་ལོག་པར་གཡེམ་པ། རྫུན་དུ་སྨྲ་བ་སྤོང་བ་དང་བཞིའོ། །བྱེ་བྲག་ཏུ་ཚངས་སྤྱོད་དགེ་བསྙེན་གྱིས་མི་ཚངས་པར་སྤྱོད་པ་རིལ་པོར་སྤོང་བ་རྩ་བར་བཞག་གོ། །འདི་དག་ལ་ཡུལ་མ་ཡིན་པར་ཕལ་ཆེར་ཡན་ལ་འདུ་དགོས་ཏེ། དེ་མ་ཚང་ན་རྩ་བར་གཏོགས་པའི་ཉེས་པར་འགྱུར་གྱི། རྩ་བ་དངོས་ཀྱི་ཉེས་པ་མ་ཡིན་པས་སྡོམ་པ་ཉམས་པར་མི་འགྱུར་རོ། །གཉིས་པ་ལ། དང་པོ་དང་ཕྱོགས་མཐུན་གཉིས། དང་པོ་ནི། མྱོས་འགྱུར་འཐུང་བ་ཁོ་ན་སྟེ། དགེ་བསྙེན་གྱི་བསླབ་པ་བརྗོད་པ་ན་དེ་ལས་གཞན་པའི་ཡན་ལག་གི་ངེས་པ་མ་གསུངས་པའི་ཕྱིར། གཉིས་པ་ནི། མི་དགེ་བ་གསུམ་གྱིས་ཀུན་ནས་བླངས་པའི་ཉོན་མོངས་པ་དང་བཅས་པ་རྣམས་ཏེ། དེ་དག་ཀྱང་འགྱོད་སེམས་དང་སྡོམ་སེམས་དྲག་པོའི་སྒོ་ནས་ཕྱིར་འཆོས་དགོས་པའི་ཕྱིར། འོ་ན་བཅས་ཀྱང་གི་ལྟུང་བ་རྣམས་ཀྱི་ནང་ནས་མྱོས་འགྱུར་སྤོང་བ་ཁོ་ན་དགེ་བསྙེན་གྱི་བསླབ་པའི་ཡན་ལག་ཏུ་འཇོག་པ་ཅི་ཞེ་ན། དེ་མ་སྤངས་ན་ཡན་ལག་གཞན་རྣམས་བསྲུང་མི་ནུས་པ་ཡིན་ཏེ། མཛོད་ལས། བཅས་པའི་ཁ་ན་མ་ཐོ་བ། །མྱོས་འགྱུར་ལས་གཞན་བསྲུང་ཕྱྀར་རོ། །གཉིས་པ་དེའི་གསོ་སྦྱོང་ནི་བསྙེན་གནས་ཡན་ལག་བརྒྱད་པ་ཡིན་ཏེ།

དེས་དགེ་བསྙེན་གྱི་བསླབ་པ་རྣམས་གསོ་ཞིང་སྤང་བྱ་སྦྱོང་བ་ཡིན་པའི་ཕྱིར། དཔེར་ན་དགེ་སློང་གི་གསོ་སྦྱོང་བཞིན་ནོ། །དེ་སྐད་དུ་ཡང༌། བཤེས་སྤྲིང་ལས། ཡན་ལག་བརྒྱད་པོ་འདི་དག་དང་ལྡན་ན། །གསོ་སྦྱོང་འདོད་སྤྱོད་ལྷ་ལུས་ཡིད་འོང་བ། །སྐྱེས་པ་བུད་མེད་དག་ལ་སྩོལ་བར་བགྱིད། །ཞེས་གསུངས་པའི་ཕྱིར། འདིའི་ཡན་ལག་མ་ཚང་བ་ནོད་དུ་མི་རུང་སྟེ། མཛོད་ལས། བསྙེན་གནས་ཡན་ལག་ཚང་བར་ནི། །ནངས་པར་གཞན་ལས་ནོད་པའི་ཕྱིར། །ཞེས་གསུངས་པའི་ཕྱིར། གཉིས་པ་དགེ་ཚུལ་གྱི་བསླབ་བྱ་ལ། སྤྱིར་རབ་བྱུང་ཙམ་གྱི་བསླབ་བྱ་ལ་སློབ་པ་དང༌། བྱེ་བྲག་ཏུ་དགེ་ཚུལ་གྱི་བསླབ་བྱ་ལ་སློབ་པའི་ཚུལ་ལ་གཉིས། དང་པོ་ནི། སྤྱིར་རབ་བྱུང་ཙམ་ནི་སྡོམ་པའི་ངོ་བོ་མ་བཤད་དེ། བར་པ་ཡང་དག་པར་བླངས་པ་ཞེས་འབྱུང་བས་སྡོམ་པ་དང་སྡོམ་མིན་གང་ཡང་མིན་པའི་བར་མ་ཉིད་དུ་འཆད་དགོས་པའི་ཕྱིར། ངོ་བོ་ནི་བྱེ་བྲག་ཏུ་སྨྲ་བས། ཁྱིམ་པ་དང་རབ་བྱུང་གི་རྟགས་སྤོང་ལེན་བྱེད་པར་ཁས་བླངས་པ་ལས་ཐོབ་པའི་རིག་བྱེད་མིན་པའི་གཟུགས་སུ་འདོད། ཐེག་པ་ཐུན་མོང་བ་ལྟར་ན། དེ་ལྟར་ཁས་བླངས་པ་ལས་ཐོབ་པའི་སེམས་བྱུང་སེམས་པར་འདོད། འདི་ནི་ཐོབ་བྱེད་ཀྱི་རྒྱུའི་གཙོ་བོ་ལ། མཁན་པོར་གསོལ་བ་བཏབ་པ་དགོས་ཤིང་དུས་ནི་ཇི་སྲིད་འཚོ་བའི་བར་དུ་གཞན་མ་བཤད། དེ་ལྟར་ཁས་བླངས་པའི་དུས་སུ་ཐོབ་པ་གསུམ་ནི། མུ་སྟེགས་ཅན་དང༌། ཁྱིམ་པའི་ཕྱི་རོལ་གྱི་རྟགས་སྤངས་པ་དང༌། རབ་ཏུ་བྱུང་བའི་ཕྱི་རོལ་གྱི་རྟགས་ཡང་དག་པར་ལེན་པ་དང༌། བླ་མར་གསོལ་བ་བཏབ་པ་མ་ཉམས་པའོ། །གཉིས་པ་ལ། སྤང་བྱ་བཟློག ཚུལ་ཁྲིམས་དང་ཉམས་སུ་བླང་བྱ་འཇུག་པའི་ཚུལ་ཁྲིམས་གཉིས། དང་པོ་ལ། བླང་འདས་དངོས་ཀྱི་ཉེས་པ་བསྲུང་བ་དང༌། ཡིད་ཀྱི་སྡོམ་བྱའི་ཉེས་བྱས་བསྲུང་བ་གཉིས། དང་པོ་ནི། རབ་བྱུང་དང་དགེ་ཚུལ་གྱི་བླང་འདས་དངོས་ནི། རགས་པར་ཕྱེ་ན་བཅུ་གསུམ། ཞི་མོར་ཕྱེ་ན་སུམ་ཅུ་རྩ་གསུམ་མོ། །དང་པོ་ལ་ཡང་གཉིས་ལས།

དང་པོ་དགེ་ཚུལ་དུ་ཁས་བླངས་པའི་དུས་སུ་འཐོབ་པ་བཅུ་ནི། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། །མི་ཚངས་སྤྱོད་རྫུན་བཅོས་མའི་ཆང་ལ་སོགས། །གར་སོགས་ཕྲེང་སོགས་མལ་ཆེན་མཐོ་བ་དང༌། །ཕྱི་དྲོའི་ཁ་ཟས་གསེར་དངུལ་ལེན་པ་སྤོངས། །ཞེས་པ་རྣམས་སོ། །གཉིས་པ་རབ་བྱུང་དུ་ཁས་བླངས་པའི་དུས་སུ་ཐོབ་པ་གསུམ་ནི། ཁྱིམ་པ་དང་མུ་སྟེགས་ཅན་གྱི་རྟགས་སྤོང་བ་དང༌། བླ་མར་གསོལ་བ་བཏབ་པ་མ་ཉམས་པས་སོ། །དང་པོ་བཅུ་ཡང་གཉིས་སུ་འདུས་ཏེ། རྩ་བ་དང་ཡན་ལག་གོ། །ཅིའི་ཕྱིར་རྩ་བ་ཞེས་བྱ་ཞེ་ན། བཞི་པོ་འདི་བསྲུངས་ན་ཚུལ་ཁྲིམས་སུ་འགྱུར་ལ། མ་བསྲུངས་ན་ཚུལ་ཁྲིམས་འཆལ་བར་འགྱུར་བས་སོ། །ཅིའི་ཕྱིར་ཡན་ལག་ཅེས་བྱ་ཞེ་ན། བཞི་པོ་དེ་བསྲུང་བའི་ཐབས་གྱུར་པས་ན་དེ་ཞེས་བྱའོ། །དེ་ཡང་མྱོས་འགྱུར་སྤོང་བ་བག་ཡོད་ཀྱི་ཡན་ལག་དང༌། གཞན་ཐམས་ཅད་བརྟུལ་ཞུགས་ཀྱི་ཡན་ལག་ཡིན་ཏེ། ཆང་གིས་དྲན་པ་དང༌། གར་སོགས་ཀྱིས་དྲེགས་པ་སྐྱེ་བ་དང༌། གསེར་དངུལ་ལེན་པས་གསོག་འཇོག་གི་རྩ་བར་འགྱུར་བའི་ཕྱིར། བཅུ་གསུམ་པའི་ངོ་བོ་ངོས་བཟུང་ནས། དགེ་ཚུལ་གྱི་ལྟུང་བ་ཐམས་ཅད་ཉེས་བྱས་སུ་འདུས་ལ། དེ་ལ་ཡང་ཕམ་པ་དང་འདྲ་བའི་ཉེས་བྱས། བཤགས་བྱའི་ཉེས་བྱས། ཡིད་ཀྱི་བསྡམ་བྱའོ། །གཉིས་པ་ནི། རྩ་བཞི་བསོད་གསུམ་གཞི་མེད་ནས། །སུན་འབྱིན་པར་ལྔ་ཤེས་བཞིན་ཤེས། །འཕགས་དང་ཟས་ཅུང་ལྷག་མས་བཀུར། །ཉེར་བཟློག་འབྲས་ཅན་འགེབས་དང་འཆང༌། །གར་གསུམ་ཕྲེང་གསུམ་མལ་སྟན་མཐོ། །དུས་མིན་རིན་ཆེན་བར་ལ་གསུམ། །དེ་ལྟར་སུམ་ཅུ་རྩ་གསུམ་མོ། །ཞེས་སོ། །གཉིས་པ་བསྡམ་བྱའི་ཉེས་བྱས་ནི། མདོ་རྩ་བར། དེའི་ཕྱོགས་དང་མཐུན་པ་ལ་ནི་ཡིད་ཀྱིའོ་ཞེས་པའི་དོན་འཆད་པ་ན། དགེ་ཚུལ་གྱི་བླངས་པ་དང་དངོས་རྣམས་ཀྱང་མ་ཡིན། གནང་བ་ཉེས་མེད་རྣམས་ཀྱང་མ་ཡིན། བླངས་པ་དངོས་དེའི་ཕྱོགས་མཐུན་ལས་འདས་ན་ཉེས་པ་དེ་བཤགས་པའི་ཚེ་བཤགས་ཡུལ་ལ་མ་ལྟོས་པར་ཡིད་ཀྱིས་བསྡམས་པ་ཙམ་གྱིས་འདག་ཅེས་པའི་དོན་ནོ། །འོ་ན་ཉེས་མེད་དེ་གང་ཞེ་ན།

བྱེ་བྲག་བཤད་མཛོད་ལས། འཆང་བ་དང་ནི་བྲལ་བ་དང༌། །དེ་བཞིན་ས་ནི་རྐོ་བ་དང༌། །རིན་ཆེན་རེག་དང་མེ་ལ་རེག །གཏང་ནས་ཟ་བར་བྱེད་པ་དང༌། །ལྗོན་ཤིང་འཇིག་དང་ཤིང་གཅོད་དང༌། །རྩ་སྔོན་མི་གཙང་དོར་བ་དང༌། །དེ་བཞིན་གསོག་འཇོག་ཟ་བ་དང༌། །བྱིན་ལེན་མ་བྱས་ཟ་བ་དང༌། །ས་བོན་འཇོམས་དང་བསླབ་པའི་གཞི། །བཅུ་པོ་རྣམས་ནི་མ་གཏོགས་པ། །སོ་སོར་ཐར་པ་བསྟན་པ་རྣམས། །བླངས་པའི་ཕྱོགས་མཐུན་ཤེས་པར་བྱ། །ཞེས་འཆང་བ་ལ་གཉིས་སུ་ཕྱེ་ནས་བཅུ་གསུམ་དང༌། བོད་སྔ་མ་རྣམས་ཀྱི། ཟླ་བཟློག་གསོག་འཇོག་དགོན་པ་འབྲལ། །མི་སྨྲ་འདུན་བསྒྱུར་མ་རྫོགས་ཉལ། །ཞེས་དྲུག་བསྣན་ནས་བཅུ་དགུར་འཆད་དོ། །གཉིས་པ་འཇུག་པའི་ཚུལ་ཁྲིམས་ལ། ཉེར་ལེན་གྱི་རྒྱུ་དང་ལྷན་ཅིག་བྱེད་རྐྱེན་མ་ཉམས་པའི་སྒོ་ནས་སྡོམ་པ་བསྲུང་བའི་ཚུལ། བསླབ་པ་ཡོངས་སུ་སྦྱོང་བའི་སྒོ་ནས་སྡོམ་པ་བསྲུང་བའི་ཚུལ། ཉམས་ན་ཕྱིར་བཅོས་པའི་ཚུལ་དང་གསུམ། དང་པོ་ནི། ཉེར་ལེན་གྱི་རྒྱུ་བསམ་པ་ཕུན་ཚོགས་ལ་བརྟེན་ནས་སྡོམ་པ་བསྲུང་བའི་ཚུལ། ཕྱིའི་རྐྱེན་དགེ་བའི་བཤེས་གཉེན་ལ་བརྟེན་ནས་སྡོམ་པ་བསྲུང་བའི་ཚུལ་གཉིས་ལས། དང་པོ་ནི། དྲན་ཤེས་བཞིན་བག་ཡོད་གསུམ་གྱི་སྒོ་ནས་སྡོམ་པ་མི་ཉམས་པར་བསྲུང་བའོ། །གཉིས་པ་ནི་གནས་དང་གནས་པའི་མཚན་ཉིད་དང༌། གནས་དང་གནས་པའི་ཚུལ་ཁྲིམས་ལེགས་པར་ཤེས་པའི་སྒོ་ནས་སྡོམ་པ་བསྲུང་བར་བྱེད་དོ། །གཉིས་པ་ལ་གཞི་གསུམ་ལ་ཇི་ལྟར་སློབ་པའི་ཚུལ་དང༌། བདེ་བར་གནས་རྐྱེན་བསྟན་པའི་ཚུལ་གཉིས་ལས། དང་པོ་ལ་དབྱར་དང་དགག་དབྱེ་ལུང་ལ་སོགས་པ་བཞིན་དུ་བཤད་པ་དང༌། གསོ་སྦྱོང་བསྟན་བཅོས་མཁན་པོའི་རིགས་ལས་གྲུབ་པ་གཉིས། གཉིས་པ་ལ་བདེ་བར་གནས་པའི་རྐྱེན་ཇི་ལྟར་གནས་པའི་ཚུལ་དང༌། བསྟེན་ཚུལ་ལ་སོགས་པའི་མི་བསྟེན་རྒྱུན་གཉིས། དང་པོ་ལ། ཆོས་གོས་གཉིས་ལྷུང་བཟེད་མཁར་བསིལ་རྣམས་མེད་མི་རུང་དུ་བཅང་དགོས་སོ། །གསུམ་པ་ཕྱིར་བཅོས་པའི་ཚུལ་ལ།

དགེ་ཚུལ་གྱི་ཕྱིར་བཅོས་ཇི་ལྟར་བྱ་བ་དང༌། དེ་ལ་འཕོས་ནས་དགེ་བསྙེན་གྱི་ཕྱིར་བཅོས་ཀྱི་སྤྲོས་པ་བཤད་པའོ། །གསུམ་པ་དགེ་སློང་གི་བསླབ་བྱ་ལ། ཐོབ་པ་མི་ཉམས་པ་བསྲུང་བའི་ཐབས་དང༌། ཉམས་ན་ཕྱིར་བཅོས་པའི་ཚུལ། དང་པོ་ལ་ཕྱིའི་རྐྱེན་དགེ་བའི་བཤེས་གཉེན་ལ་བརྟེན་ནས་སྡོམ་པ་བསྲུང་བའི་ཚུལ། ནང་གི་རྐྱེན་བསམ་པ་ཕུན་ཚོགས་ལ་བརྟེན་ནས་སྡོམ་པ་བསྲུང་བའི་ཚུལ། བདེ་བར་གནས་པའི་རྐྱེན་བསྟན་པའི་སྒོ་ནས་སྡོམ་པ་བསྲུང་བའི་ཚུལ། སྤང་བྱ་མི་མཐུན་པའི་ཕྱོགས་ངོ་ཤེས་པའི་སྒོ་ནས་སྡོམ་པ་བསྲུང་བའི་ཚུལ། བསླབ་པ་ཡོངས་སུ་སྦྱོང་བའི་སྒོ་ནས་སྡོམ་པ་བསྲུང་བའི་ཚུལ་དང་ལྔ། དང་པོ་ལ། གནས་དང་གནས་པའི་མཚན་ཉིད་དང༌། གནས་དང་གནས་པའི་ཚུལ་ཁྲིམས་གཉིས། །དང་པོ་ནི། བསྟན་མཁས་གཉིས་གའི་ཡོན་ཏན་དང་ལྡན་པའི་བཅས་ལྡན་དགེ་སློང་ཤེས་པ་རང་བཞིན་དུ་གནས་པ་ལས་ཀྱི་ཁ་བསྐང་དུ་རུང་བ་དེ་གནས་ཀྱི་བླ་མའི་མཚན་ཉིད་ཡིན། སྡོམ་པ་གསོ་རུང་ཡན་ཆད་ལྡན་པ། བསྟན་མཁས་གཉིས་ག་གང་རུང་དང་མི་ལྡན་པ་དེ། གནས་པ་སློབ་མའི་མཚན་ཉིད་ཡིན། དེ་ནི་བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་གནས་ཉིད་དང༌། མི་གནས་པར་འདུག་པར་མི་བྱའོ། །ཞེས་སོགས་ཀྱིས་སྟོན་ནོ། །གཉིས་པ་གནས་དང་གནས་པའི་ཚུལ་ཁྲིམས་ནི། གནས་པས་གནས་ལ་མ་ཞུས་པར་བྱ་བ་མི་བྱའོ་ཞེས་སོགས་ཀྱིས་སྟོན་ནོ། །གཉིས་པ་བསམ་པ་ཕུན་ཚོགས་ནི། བླང་དོར་ལ་སྤྲོ་བའི་བརྩོན་འགྲུས་དང༌། བླང་དོར་གྱི་གནས་ལ་བཟོད་པ་ལྷུར་ལེན་པའི་བག་ཡོད་དང༌། རང་གི་རྒྱུད་ལ་ཉེས་ལྟུང་བྱུང་མ་བྱུང་གི་ཚུལ་ལ་རྟོག་པའི་ཤེས་བཞིན་རྣམས་རྟག་ཏུ་བསྟེན་པ་ཏེ། མི་ཤེས་པ་དང༌། མ་གུས་པ་དང༌། བག་མེད་པ་དང༌། ཉོན་མོངས་མང་བ་རྣམས་ནི་ལྟུང་བ་འབྱུང་བའི་རྒྱུ་གཙོ་བོ་ཡིན་ལ་དེ་དག་དང་དུ་མི་ལེན་པའི་ཚུལ་གྱིས་རྣམ་པར་སུན་འབྱིན་པའི་གཉེན་པོ་བསྒོམ་དགོས་པའི་ཕྱིར། གསུམ་པ་ལ།

བདེ་བར་གནས་པའི་རྐྱེན་གོས་བསྟེན་པའི་ཚུལ། སྨན་བསྟེན་པའི་ཚུལ། གནས་མལ་བསྟེན་པའི་ཚུལ་དང་གསུམ། དང་པོ་ལ། སྦྱངས་པའི་ཡོན་ཏན་བཅུ་གཉིས་དང་ལྡན་པའི་དགེ་སློང་ལས་གཞན་པའི་དགེ་སློང་རྣམས་ཀྱི་གོས་ཀྱི་དབྱེ་བ་ནི་གསུམ་སྟེ། འཚོ་བའི་ཡོ་བྱད་ཀྱི་གོས། ལྷག་པའི་ཡོ་བྱད་ཀྱི་གོས། མཁོ་བའི་ཡོ་བྱད་ཀྱི་གོས་སོ། །དང་པོ་ནི་བཅུ་གསུམ། སྣམ་སྦྱར། བླ་གོས། ཐང་གོས། ཤམ་ཐབས་དང༌། ཤམ་ཐབས་ཀྱི་གཟན། རྔུལ་གཟན་དང༌། རྔུལ་གཟན་གྱི་གཟན། གདོང་ཕྱིས། རྣག་གཟན། གཡན་པ་དགབ་པ། གདིང་བ། དབྱར་གྱི་གོས་རས་ཆེན། སྐྲ་བཟེད་རྣམས་སོ། །གཉིས་པ་ནི་བཅུ་གསུམ་པོ་དེ་དང་འདྲ་བའི་གོས་རུང་ཚད་ལྡན་མཐེབ་ལྷག་རྣམས་སོ། །གསུམ་པ་ནི། རབ་ཏུ་བྱུང་བའི་གོས་ཀྱིས་རྣམ་པར་མ་གྲུབ་ཅིང་དཀར་པོ་དང་ཁ་ཚར་ཅན་ལ་སོགས་པ་ཁྲུ་གང་ཡན་ཆད་པ་རྣམས་སོ། །དེ་དག་བྱིན་གྱིས་རློབ་པའི་ཚུལ་ལ་ཡང་གསུམ་ལས། དང་པོ་ནི། འཚོ་བའི་ཡོ་བྱད་ཀྱི་གོས་བྱིན་གྱིས་རློབ་པའི་ཚུལ་ལའང་གསུམ་སྟེ། དངོས་ཀྱི་བྱིན་རླབས། རྒྱུའི་བྱིན་རླབས། རྐྱང་དབང་གི་བྱིན་གྱིས་བརླབས་པའོ། །དང་པོ་ནི། མཁན་པོའམ་སློབ་དཔོན་ནམ་ཚེ་དང་ལྡན་པ་དགོངས་སུ་གསོལ། བདག་གི་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་རློབས། ཞེས་ལན་གསུམ་དང་མཇུག་ཐབས་ལེགས་བརྗོད། རང་མིང་གིས་བྱིན་གྱིས་རློབ་པའི་དངོས་ཀྱི་བྱིན་རླབས་ཆགས་པ་འདི་ལ་གོས་རུང་ཚད་ལྡན་དེ་དང་དེར་གྲུབ་པ་ཞིག་དགོས་ཤིང༌། རེ་རེ་ལ་ལྷག་པ་ལས་བྱིན་རླབས་མི་ཆགས་ཏེ། ལགས་ཞེས་པ་ནི་ཟིན་པའི་དོན་དུ་བཤད་ལ། སྔ་མ་ལ་ཕྱུང་ན་ཕྱི་མ་མི་ཆགས་སོ། །ཞེས་པ་འདི་དངོས་ཀྱི་བྱིན་རླབས་ཀྱི་དབང་དུ་བྱས་པ་ལས། གསལ་བའི་རི། གཉིས་པ་ནི། རྒྱུའི་བྱིན་རླབས་འདི་ཆགས་པ་ལ། གོས་ཀྱི་ཁ་སྒྱུར་བསྒྱུར་བ་དང༌། གོས་དེ་དང་དེར་འདང་ངེས་པ་མི་དགོས་ཀྱང༌། རྒྱུར་རུང་བ་ཞིག་ངེས་པར་དགོས་ལ།

བྱིན་གྱིས་རློབ་པའི་ཚེ་བདག་མིང་འདི་ཞེས་བྱ་བའི་གོས་འདི་ཞེས་བརྗོད་ཀྱི། བགྱིས་པ་དང་ལེགས་པ་དང་སྤྱད་གཟོད་པ་ཞེས་མི་བརྗོད་དོ། །སྔགས་ཚིག་ནི། དགོངས་སུ་གསོལ་བདག་མིང་འདི་ཞེས་བགྱི་བའི་གོས་འདི་ཆོས་གོས་སྣམ་སྦྱར་དུ་བྱིན་གྱིས་བརླབས་སོ། །འཚལ་ན་སྣམ་ཕྲན་དགུ་པ་ལ་སོགས་པར་བགྱི་སྟེ། གླེགས་བུ་ཕྱེད་བདུན་པ་ལ་སོགས་བར་བགྱིའོ། །བར་ཆད་མ་བྱུང་ན་བཀྲུའོ། །བརྐྱང་ངོ༌། དྲའོ། །བདེའོ། །ཟུངས་གདབ་བོ། །འདྲུའོ། །ཁ་བསྒྱུར་རོ། །ཡང་ན་འདི་ལ་ལྷན་ཐབས་སུ་གླན་ནོ། །རྐྱེན་ཇི་ལྟ་བ་བཞིན་དུ་བགྱིས་ཏེ། ཆོས་གོས་འདི་ནི་རུང་བ་སྤྱད་པར་འོང་བའོ་ཞེས་ལན་གསུམ་དང་མཇུག་ཐབས་ལེགས་བརྗོད། །གསུམ་པ་ནི། གོས་ཀྱི་རྒྱུར་རུང་བ་མི་དགོས་ལ། ངོ་ཚ་དང་ལྡན་མི་ལྡན་གང་ཡིན་ཡང་རུང་གཉེན་པོ་ཙམ་གྱིས་གོ་ནས་ཀྱང་གནས་སྐབས་དབང་བྱར་ཡོད་པས་ཆོག་པ་ཡིན་ཏེ། ཁྱིམ་དུ་རུང་བའི་རྣམ་པ་མང་ཡོད་ཅེས་པ་དང༌། གནས་སུ་ཕྱིན་པར་མི་འགྱུར་ན་ཆོས་གོས་ཀྱིས་རུང་སྟེ་གཞན་ལ་བྱིན་གྱིས་བརླབས་པ་ཆོ་གའི་རྣམ་པ་ཡིན་ནོ་ཞེས་གསུངས་པའི་ཕྱིར། ཆོ་གའི་རྣམ་པ་མདོ་ལུང་ལས་མི་འབྱུང་ཡང་མན་ངག་ལས་འདི་ལྟར་འབྱུང་སྟེ། ཡུལ་དགེ་སློང་ཡོད་ཀྱང་རུང་མེད་ཀྱང་རུང༌། བདག་མིང་འདི་ཞེས་བགྱི་བའི་གོས་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ་ཞེས་ལན་གསུམ་བརྗོད། རྒྱུ་དང་སྔགས་རྟེན་གྱིས་བྱིན་རླབས་བྱས་པའི་གོས་ནི་ཆོས་གོས་མི་ལྡན་པའི་ཉེས་པ་ཁེགས་ཤིང་དང་བྲལ་ན་ཆོས་གོས་མེད་པའི་ཉེས་པས་སླེབ་པའོ། །སྔགས་རྟེན་གྱི་བྱིན་རླབས་འདི་གོས་མ་ཡིན་གྱི་ལྷུང་བཟེད་ལ་ནི་མ་ཡིན་ཏེ། དེ་ལྟར་མ་བཤད་པའི་ཕྱིར། གོས་ཀྱི་ནང་ནས་ཀྱང་ཆོས་གོས་གསུམ་དང་གདིང་བ་ལ་ཡིན་གྱི་གཞན་རྣམས་ལ་མ་ཡིན་ཏེ། གཞན་རྣམས་ལ་དེ་མི་ལྡན་པའི་ཉེས་པ་མ་བཤད་པའི་ཕྱིར། གཉིས་པ་ལྷག་པའི་ཡོ་བྱད་བྱིན་གྱིས་བརླབས་པ་ནི། དགོངས་སུ་གསོལ།

བདག་མིང་འདི་ཞེས་བགྱི་བ་སྣམ་སྦྱར་ལྷག་པོ་རུང་བ་མ་བགྱིས་པ་ལས་རུང་བ་བགྱི་བར་འོས་པ་འདི། མཁན་པོའི་ཚེ་དང་ལྡན་པའི་ལེགས་པར་རུང་བ་བགྱིའོ། །མཁན་པོ་ལ་ཡིད་གཏད་དེ་བཅང་བར་བགྱིའོ། །རྐྱེན་ཇི་ལྟ་བ་བཞིན་དུ་བགྱིའོ་ཞེས་ལན་གསུམ་དང་མཇུག་ཐབས་ལེགས་བརྗོད། འདི་གནང་བའི་གང་ཟག་ནི། སྐྱེད་དེ་བ་དང་ཐོབ་པ་ཉུང༌། །ཡུལ་ངན་གནས་དང་ཤིག་སྲོ་མང༌། །དྲི་མ་ཆེ་དང་ལྷག་ལས་འཕོས། །གཉེན་པོས་སོར་རྟོག་བདུན་ལས་གནང༌། །ཞེས་སོ། །གསུམ་པ་ནི་དགོངས་སུ་གསོལ་གོས་འདི་བདག་དང་ཚངས་པ་མཚུངས་པར་སྤྱོད་པ་ཐམས་ཅད་ཀྱི་མཁོ་བའི་ཡོ་བྱད་དུ་བྱིན་གྱིས་བརླབ་བོ། །ཞེས་ལན་གསུམ་དང་མཇུག་ཐབས་ལེགས་བརྗོད། ཡོ་བྱད་ཕྱི་མ་གཉིས་གཞན་མིང་གིས་བྱིན་བརླབས་པའི་དགོས་པ་ནི། ཞག་བཅུ་འཆང་ཡང་གི་ཉེས་པ་ཁེགས་པ་དང༌། ཡོ་བྱད་ལ་མངོན་ཞེན་དགག་པའི་ཕྱིར་དུའོ། །བོད་ཀྱི་སློབ་དཔོན་ཁ་ཅིག ཞ་དང་སྐེ་རགས་ལ་སོགས་ཡོ་བྱད་ཕྲན་ཚེགས་ཀྱི་བྱིན་རླབས་དང་སྟན་ལ་མཁོ་བའི་ཡོ་བྱད་ཀྱི་བྱིན་རླབས་བྱེད་མོད། དང་པོ་སྔ་མ་གཉིས་སུ་འདུས་ཤིང་སྟན་ལ་ནི་དེ་ལྟར་མ་བཤད་དོ། །བྱིན་རླབས་འཇིག་པའི་རྒྱུ་ནི། རྟེན་དང་དངོས་པོ་ཉམས་པ་དང༌། །གཞན་དངོས་དང་ནི་གཞན་གྱིས་ཕྱོགས། །བྱིན་རླབས་བརྗོད་དང་སྔགས་ཀྱི་ཕྱུང༌། །སྤང་ལྟུང་བཤགས་ཚེ་སྤངས་པའོ། །གཉིས་ལ་རང་གིར་མངོན་ཞེན་བྱུང༌། །ཕྱི་མ་ལ་ནི་ཡིད་བསྟན་ཡུལ། །ཤི་བ་ལ་ནི་དེར་ཤེས་པའོ། །ཞེས་པའོ། །ཡོ་བྱད་ཕྱི་མ་གཉིས་ངེས་པར་སྔགས་ཀྱིས་བྱིན་གྱིས་བརླབས་དགོས་པ་མ་ཡིན་ཏེ། དེ་ནི་དངོས་ཉིད་ན་བྲལ་བ་ཉིད་དོ། །ཞེས་གསུངས་པའི་ཕྱིར། གཉིས་པ་བདེ་བར་གནས་པའི་རྐྱེན་སྨན་བསྟེན་པའི་ཚུལ་ལ། སྨན་ཙམ་གྱི་ངོ་བོ་ངོས་བཟུང་བ་དང༌། དགེ་སློང་ལ་རུང་བའི་སྨན་བྱེ་བྲག་ཏུ་བཤད་པ་དང༌། ཁྱད་པར་དུ་ནད་པས་སྨན་བྱིན་གྱིས་བརླབས་ནས་ལོངས་སྤྱོད་པའི་ཚུལ་དང་གསུམ། དང་པོ་ནི། དྲི་རོ་རེག་བྱ་གསུམ་གྱི་བདག་ཉིད་དུ་གྱུར་པའི་ཁམ་ཟས་དེ་སྨན་ཙམ་གྱི་མཚན་ཉིད་ཡིན།

དེས་མགུལ་དུ་མིད་པའི་ཁམ་ཟས་ཁོ་ན་ངོས་བཟུང་བ་མ་ཡིན་གྱི། དྲི་དང་རེག་བྱ་སྣ་དང་ལུས་ཀྱི་དབང་པོས་ཁམ་དུ་བཅད་ཅིང་མིད་པ་དེ་ཡང༌། ལུས་སེམས་བརྟས་བྱེད་ཡིན་པས་སྨན་དང་ཟས་སུ་འཆད་པའི་སྐབས་ཡིན་པའི་ཕྱིར། གཉིས་པ་ནི། སྨན་གང་ཡིན་དགེ་སློང་ལ་རུང་བ་མ་ཁྱབ་སྟེ། སྨན་ལ་དུས་རུང་སོགས་བཞི་པོ་གང་རུང་གིས་མ་ཁྱབ་པའི་ཕྱིར། དེས་ན་དགེ་སློང་མི་རུང་བའི་སྨན་ནི་བཞི་སྟེ། དུས་སུ་རུང་བ་དང༌། ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བའོ། །དང་པོ་ལ་མཚན་ཉིད་ནི། དགེ་སློང་ལ་རུང་བའི་སྨན་ཡིན་པ་གང་ཞིག དུས་ཀྱི་ཁྱད་པར་གུང་ཚིགས་ལས་འདས་པར་ལོངས་སྤྱོད་ན་དུས་མ་ཡིན་པར་ཟ་བའི་ཉེས་པར་འགྱུར་བའི་རྒྱུ་ཚོགས་སུ་གྱུར་པ་དེ། དུས་རུང་གི་སྨན་གྱི་མཚན་ཉིད་ཡིན། མཚན་གཞི་ནི། བཟའ་བ་ལྔ་དང་བཅའ་བ་ལྔ་ལ་སོགས་པའོ། །བྱེད་ལས་ནི། བཀྲེས་ནད་སེལ་བ་གཙོ་བོར་གྱུར་པའི་ཁམ་ཟས་སོ། །གཉིས་པ་ལ་མཚན་ཉིད་ནི། དགེ་སློང་ལ་རུང་བའི་ལྟུང་བའི་ཁྱད་པར་གང་ཡིན་པ་གང་ཞིག ཉིན་མཚན་ཀུན་ཏུ་ལོངས་སྤྱད་དུ་རུང་བ་ཐུན་ཚོད་དུ་རུང་བའི་སྨན་གྱི་མཚན་ཉིད་ཡིན། མཚན་གཞི་ནི། རྒྱུ་དུས་རུང་ལ་སྦྱར་བ་དང༌། དུས་སུ་རུང་མ་ཡིན་པའི་སྨན་ཕྱི་མ་གཉིས་ལ་སྦྱར་བའི་བཏུང་བ་དག་གོ། །བྱེད་ལས་ནི་སྐོམ་ནད་སེལ་བ་ལ་གཙོ་བོར་གྱུར་པའི་ཁམ་ཟས་སོ། །དུས་ཐམས་ཅད་དུ་ལོངས་སྤྱོད་དུ་རུང་ན་ཐུན་ཚོད་རུང་བ་ཞེས་པའི་རྣམ་བཅད་མི་འཐད་དོ་ཞེ་ན། དེ་ལྟ་མོད་ཀྱི་ནད་པས་སྨན་འདི་བྱིན་གྱིས་བརླབས་པའི་ཚེ། ཐུན་ཚོད་ཀྱི་མཐའ་ཁོ་ནར་བྱིན་གྱིས་རློབས་དགོས་པས་ན་དེ་སྐད་ཅེས་བྱའོ། །གསུམ་པ་ནི། དགེ་སློང་ལ་རུང་བའི་གོང་བུའི་སྨན་ཡིན་པ་གང་ཞིག དུས་ཐམས་ཅད་དུ་སྤྱད་དུ་རུང་ཞིང༌། ཞག་བདུན་བར་བྱིན་གྱིས་རློབ་དགོས་པ་དེ། ཞག་བདུན་པའི་སྨན་གྱི་མཚན་ཉིད་ཡིན། མཚན་གཞི་ནི། བུ་རམ་དང་ཞུན་མར་ལ་སོགས་པའོ། །བྱེད་ལས་ནི་རླུང་ནད་སེལ་བ་ལ་གཙོ་བོར་གྱུར་པའི་ཁམ་ཟས་སོ། །དུས་ཐམས་ཅད་དུ་ལོངས་སྤྱད་དུ་རུང་ན།

ཞག་བདུན་པ་ཞེས་པའི་རྣམ་བཅད་མི་འཐད་དོ། །དེ་ལྟ་མོད་ཀྱི་ནད་པས་སྨན་འདི་བྱིན་གྱིས་རློབས་པའི་ཚེ་ཞག་བདུན་པར་བྱིན་གྱིས་རློབས་དགོས་པས་ན་དེ་སྐད་ཅེས་བྱའོ། །བཞི་པ་ལ། དགེ་སློང་ལ་རུང་བའི་གོང་བུའི་སྨན་ཡིན་པ་གསང་སྔགས་ཀྱིས་བྱིན་གྱིས་རློབས་པའི་ཚེ་ཇི་སྲིད་འཚོའི་མཐའ་བར་དུ་བྱིན་གྱིས་བརླབ་པ་དེ་འཚོ་འཆང་གི་སྨན་གྱི་མཚན་ཉིད་ཡིན། མཚན་གཞི་ནི། ཨ་རུ་ར་ལ་སོགས་པའོ། །བྱེད་ལས་ནི་འདན་པ་དང་འདུ་བའི་ནད་སེལ་བ་ལ་གཙོ་བོར་གྱུར་པའི་ཁམ་ཟས་སོ། །གསུམ་པ་གནས་མལ་བསྟེན་པའི་ཚུལ་ནི། གནས་རྙིང་པར་གཞན་གྱིས་བྱས་ཟིན་པ་ལོངས་སྤྱོད་པ་ནི་ཅི་བདེར་གནང་ལ། གསར་པ་འཆོས་ན། ཁང་པ་དང་ཁང་ཆེན་གཉིས་ལས། ཁང་པ་ཚད་ལྷག་བྱེད་ན། ཁང་པའི་དགེ་འདུན་ལྷག་མ་ཆར་གཏོགས་དང་བཅས་པའི་དོགས་པ་བསྲུང་དགོས་སོ། །ཚད་ནི་ཚད་དང་ལྡན་པའི་ཁྲུ་ཕྱེད་དོ་ནི་བདེ་བར་གཤེགས་པའི་མཐོ་གང་སྟེ། ནང་སྲིད་ནས་དེ་བཅུ་གཉིས་དང་བདུན་གྱི་ཚད་དོ་ཞེས་གསུངས་པའི་ཕྱིར་རམ། བཞི་པ་སྤང་བྱ་མི་མཐུན་པའི་ཕྱོགས་ངོ་ཤེས་པའི་སྒོ་ནས་སྡོམ་པ་བསྲུང་བའི་ཚུལ་ནི། ཉན་ཐོས་དང་ཐུན་མོང་བའི་སོ་སོ་ཐར་པའི་སྤང་བྱ་ནི། མི་དགེ་བ་བཅུའི་ནང་ནས་ལུས་ངག་གི་བདུན་པོ་ཁོ་ན་གཅིག་ཡིན་ཏེ། དེང་འགག་པ་ལ། སོ་སོ་ཐར་པ་དང་འགོག་པའི་ལྟུང་བ་རྣམ་པར་བཞག་ཅིང༌། ཡིད་ཀྱི་གསུམ་པོ་རྒྱུད་ན་ཡོད་དགོས་ཀྱང༌། དེ་དང་དགག་པ་ལ་བཅས་པའི་ལྟུང་བ་རྣམ་པར་མ་བཞག་པའི་ཕྱིར། དེ་ལ་དེར་བཞག་པའི་རྣམ་བཞག་ཅིག་བྱང་ཆུབ་སེམས་དཔའི་སྡེ་སྣོད་ལས་འབྱུང་བ་ནི། བྱང་སེམས་དཔའ་ཐུན་མོང་མ་ཡིན་པའི་སོ་སོ་ཐར་པའི་དབང་དུ་བྱས་པ་ཡིན་ནོ། །འདིར་ལྟུང་བ་སྡེ་ལྔ་བསྐྱེད་པའི་རྟེན་དུ་རུང་བ་ལ། ལུང་གཞིའི་སྐབས་ནས་བསྟན་པའི་ཐོབ་བྱེད་ཀྱི་རྒྱུས་ཐོབ་ཅིང༌། རྣམ་འབྱེད་ཀྱི་སྐབས་ནས་བསྟན་པའི་འབུལ་བྱེད་ཀྱི་ཆོ་གས་མ་བཏང་བ། སྡོམ་པ་གསོར་རུང་ཡན་ཆད་དང་ལྡན་པའོ། །ལྟུང་བ་སྡེ་ལྔ་ནི།

ཉམས་པར་བྱེད་པ་ཕམ་པའི་སྡེ། གསོ་བ་དགེ་འདུན་ལ་རག་ལས་པ་དགེ་འདུན་ལྷག་མའི་སྡེ། དགེ་བའི་ཆོས་ལ་ལྟུང་བར་བྱེད་པ་ལྟུང་བྱེད་ཀྱི་སྡེ། སྨྲེ་སྔགས་འདོན་པའི་རྣམ་པས་མཐོལ་བར་བྱེད་པ་སོ་སོར་བཤགས་པའི་སྡེ། གུས་པས་བསླབ་པ་ལ་ནན་ཏན་དུ་སྒྲུབ་པ་བསླབ་བྱ་ཉེས་བྱས་ཀྱི་སྡེ་ཚན་ནོ། །དང་པོ་ལ། ཅིའི་ཕྱིར་ཕམ་པ་ཞེས་བྱ་ཞེ་ན། སྤང་བྱ་གཉེན་པོ་ཚུལ་ཕམ་པར་བྱས་པས་ན། ཕས་ཕམ་པ་ཞེས་བྱའོ། །སྡོམ་ནི་མདོ་ལས། མི་ཚངས་སྤྱོད་དང་རྐུ་བ་དང༌། །མི་ལ་བསད་པར་མི་བྱ་བ། །རྫུན་དུ་སྨྲ་དང་བཅས་པ་ཡི། །ཆོས་བཞི་འདིར་ནི་གསུངས་པ་ཡིན། །ཞེས་པ་འདི་འཆད་པ་ལ། འདོད་པ་ལས་གྱུར་པ། གནོད་པ་ལས་གྱུར་པ། བགོ་བ་ལས་གྱུར་པའོ། །དང་པོ་ལ། ནང་སེམས་འདོད་པ་ལས་གྱུར་པ། ཕྱི་རོལ་ཡོ་བྱད་ལས་འདོད་ལས་གྱུར་པ་གཉིས། དང་པོ་མི་ཚངས་པར་སྤྱོད་པའི་ཕམ་པ་འཆད་པ་ལས། སྟོན་པ་མངོན་པར་རྫོགས་པར་སངས་རྒྱས་ནས། ལོ་བཅུ་གཉིས་ཀྱི་བར་དུ་བསྟན་པ་ལ་སྐྱོན་མ་བྱུང་ཞིང༌། ལོ་བཅུ་གསུམ་པ་ལ། གླེང་གཞི་ནི། ཡུལ་སྤོང་བྱེད་དུ། གང་ཟག་དགེ་སློང་བཟང་སྦྱིན་ཉོན་མོངས་པ་འདོད་ཆགས། ཉེས་པ་མི་ཚངས་པར་སྤྱད་པ་ལ་བརྟེན་པའི་ཕམ་པ་དང་པོའི་བཅས་པ་མཛད་དོ། །དགེ་སློང་བཟང་སྦྱིན་ལ་ཕམ་པ་འདི་མ་བྱུང་སྟེ། དེའི་གོང་དུ་དོན་ལ་ཕམ་པའི་བཅས་པ་མ་མཛད་པའི་ཕྱིར། དེ་བཞིན་དུ་བྱས་པ་གང་ལ་དང་པོར་མཛད་པའི་གང་ཟག་དེ་ལ། བཅས་པ་དེ་ལ་བརྟེན་པའི་ལྟུང་བ་མ་བྱུང་ཞིང༌། དོན་དེ་ལ་དགོངས་ནས་ལས་དང་པོ་བ་ལ་ལྟུང་མེད་དུ་གསུངས་པ་ཡིན་ནོ། །སོ་སོའི་ངོས་འཛིན་ནི། ཡན་ལག་གི་རྩི་བ་རྣམ་པར་བཞག་པའི་སྒོ་ནས་ངོས་བཟུང་བར་བྱ་བ་ཡིན་ཏེ། དེ་ལྟར་བྱས་པས། ངོས་འཛིན་སླ་བ་དང༌། བསྲུང་མཚམས་ཤེས་པ་དང༌། ཕྱིར་བཅོས་ཀྱི་ཚུལ་བདེ་བླག་ཏུ་རྟོགས་པའོ། །ཡན་ལག་གི་ལྟུང་བ་ལ་གཞི་བསམ་པ་སྦྱོར་བ་མཐར་ཐུག་དང་བཞི། དང་པོ་གཞི་ལ། གང་ལ་བཙལ་བའི་ཡུལ། ལུས་ཕྱེད་ཕན་ཆད་དུ་ལོངས་པ།

རྨའི་སྒོ་གསུམ་གང་རུང་མ་ཉམས་པ་དོན་བྱེད་ནུས་པ་དེ་ལ་བསྩལ་བའི་རྟེན་ནི། རང་གི་རྒྱུད་དུ་གཏོགས་པའི་ནོར་བུ་ནད་མེད་ལས་སུ་རུང་བའོ། །བསམ་པ་ཀུན་སློང་ནི་བདེ་བ་ཉམས་སུ་མྱོང་བར་འདོད་པ། སྦྱོར་བ་རེག་ཅིང་རྩལ་བ། མཐར་ཐུག་དེའི་རྐྱེན་གྱི་བདེ་བ་ཉམས་སུ་མྱོང་བའོ། །ཡན་ལག་འདི་རྣམ་པ་ཐམས་ཅད་ཚང་ན་དངོས་གཞི་དང༌། གང་རུང་མ་ཚང་ན། ཕམ་ལྷག་གི་སྐབས་འདིར། སྦོམ་པོ་དང་ལྟུང་བ་གཞན་རྣམས་ཀྱི་སྐབས་སུ་ཉེས་བྱས་སུ་ཤེས་པར་བྱའོ། །གཉིས་པ་ཕྱི་རོལ་ཡོ་བྱད་ལ་འདོད་པ་ལས་གྱུར་པ་མ་བྱིན་པར་ལེན་པའི་ཕམ་པ་ལ། གླེང་གཞི་ནི། ཡུལ་རྒྱལ་པོའི་ཁབ། གང་ཟག་དགེ་སློང་ནོར་ཅན། ཉོན་མོངས་པ་འདོད་ཆགས། ཉེས་པ་ཤིང་བརྐུས་ལ་བརྟེན་ནས་བཅས་སོ། །རྒྱུ་ཚོགས་ལ་གཞི་བསམ་སྦྱོར་མཐར་ཐུག་དང་བཞི། དང་པོ་ལ་གཞི་ལ། ཡུལ་ནི་མི་འགྲོ་བ། རང་ལས་ནོར་རྫས་ཐ་དད་པ། དངོས་པོ་ཟས་སུ་བྱས་པ་མ་ཡིན་པ་རིན་ཐང་ཚང་བ། དེའི་ཁྱད་པར་ཡང༌། ཀརྵ་པ་ནའི་བཞི་ཆར་ལོངས་པ། དེའི་ཁྱད་པར་ཡང༌། ཡུལ་གཅིག་ཏུ་དང༌། དུས་གཅིག་ཏུ་དང༌། སྦྱོར་བ་གཅིག་གི་ནང་དུ་རིན་ཐང་ཚང༌། དེ་ཡང་བརྐུ་བྱ་རྐུ་བྱེད་གཉིས་ཀ་ལ་ལྟོས་ནས་རིན་ཐང་ཚང་བའོ། །བསམ་པ་ལ་འདུ་ཤེས་དང་ཀུན་སློང་གཉིས་ལས། འདུ་ཤེས་ནི་མ་འཁྲུལ་བ། ཀུན་སློང་ནི་ནོར་འདི་ནི་གཞན་གྱི་ཡིན་ཡང༌། མ་གནང་ཀྱང་འདི་ཉིད་ཀྱི་ཆེད་དུ་གཏན་དུ་བྲལ་བར་བྱའོ་སྙམ་པའི་བསམ་པ་རྒྱུན་མ་ཆད་པའོ། །སྦྱོར་བ་ལུས་ངག་གང་རུང་དུ་གྲུབ་ཅིང་རྐུ་བར་བརྩམས་པའོ། །མཐར་ཐུག་གྲུབ་བློས་ཁྱད་པར་དུ་བྱས་པའི་གནས་སྤོས་པའོ། །གཉིས་པ་གནོད་པ་ཞེ་སྡང་ལས་གྱུར་པ་སྲོག་གཅོད་ཀྱི་ཕམ་པ་ལས། གླེང་གཞི་ནི། ཡུལ་སྒྲོལ་རྒྱུའི་ཚལ། གང་ཟག་དགེ་སློང་རབ་ཏུ་མང་པོ་ཉོན་མོངས་པ་ཞེ་སྡང༌། ཉེས་པ་མིའི་འགྲོ་བ་པའི་སྲོག་གཅོད་པ་ལས་བཅས་སོ། །རྒྱུ་ཚོགས་ལ། གཞི་བསམ་པ་སྦྱོར་བ་མཐར་ཐུག་གོ། །དང་པོ་ལ། ཡུལ་ནི་མིའི་འགྲོ་བ་པ་རང་ལས་རྒྱུད་ཐ་དད་པ།

བསམ་པ་ལ་འདུ་ཤེས་དང་ཀུན་སློང་གཉིས་ལས་འདུ་ཤེས་མ་འཁྲུལ་བ། ཀུན་སློང་བསོད་པར་འདོད་པའི་བསམ་པ་རྒྱུན་མ་ཆད་པ། སྦྱོར་བ་རང་ངམ་བསྐོས་པའི་གང་ཟག་གི་ལུས་ངག་གང་རུང་དུ་གྲུབ་ཅིང་བསོད་པར་བརྩམས་པའོ། །མཐར་ཐུག་དེའི་རྐྱེན་གྱིས་སྲོག་གི་དབང་པོ་འགགས་པའོ། །འདི་ལ་སྦྱོར་བ་ནས་མཐར་ཐུག་གི་བར་ལ། བསམ་པ་རིགས་མི་མཐུན་གྱིས་བར་མ་ཆོད་པ་ཞིག་དགོས་ཏེ། འདུན་པ་ལོག་ཏུ་ནི་རྒྱུ་ཉིད་མ་ཡིན་ནོ། །ཞེས་གསུངས་པའི་ཕྱིར། གསུམ་པ་རྫུན་དུ་སྨྲ་བའི་ཕམ་པ་ལ། གླེང་གཞི་ནི། ཡུལ་མཉན་ཡོད་དུ་གང་ཟག་ཉ་བ་ལས་རབ་ཏུ་བྱང་བའི་དགེ་སློང་ལྔ་བརྒྱ་ཉོན་མོངས་པ་མི་ཤེས་པ། ཉེས་པ་མི་ཆོས་བླ་མ་སྨྲས་པའོ། །རྒྱུ་ཚོགས་ལ། གཞི་བསམ་པ་སྦྱོར་བ་མཐར་ཐུག དང་པོ་ལ། ཡུལ་ཐ་སྙད་ལྔ་ལྡན་དངོས་པོ་མིའི་ཆོས་བླ་མ་བསམ་པ་ལ་གཉིས་ལས། འདུ་ཤེས་མ་འཁྲུལ་བ་ཀུན་སློང་སྨྲ་བར་འདོད་པ། སྦྱོར་བ་ངག་དྲུག་ལྡན། མཐར་ཐུག་གི་དེའི་རྐྱེན་གྱི་ཕ་རོལ་པོས་དོན་གོ་བའོ། །ཐ་སྙད་ལྔ་ནི། སྨྲ་ཤེས་པ། དོན་གོ་བ། བསམ་པ་རང་བཞིན་དུ་གནས་པ། མ་ནིང་དང་མཚན་གཉིས་པ་མ་ཡིན་པ། ངག་མཚན་ཉིད་དྲུག་ལྡན་ནི། རང་གི་དང༌། ངང་གི་དང༌། བདག་ཉིད་དང་འབྲེལ་བ་དང༌། བསམ་པའི་དོན་དང༌། གསལ་པོར་དང༌། མངོན་སུམ་དུ་སྨྲས་པའོ། །ཕམ་པ་ལ་དབྱེ་ན། འཆབ་མེད་དང༌། འཆབ་བཅས་གཉིས། དེ་གཉིས་ཀྱི་ཁྱད་པར་ཡང༌། ལྟུང་བ་བྱུང་རྗེས་སུ། གསོ་སེམས་མ་སྐྱེས་པ་དང་སྐྱེས་པའོ། །དེ་གཉིས་ཀས། ཚུལ་ཁྲིམས་ཉམས་པར་བྱེད་མོད། སྡོམ་པ་གཏོང་བ་ནི་མ་ཡིན་ཏེ། རྩ་བའི་ལྟུང་བ་སྡོམ་པའི་གཏོང་རྒྱུར། མདོ་ལུང་གང་ནས་ཀྱང་མ་བཤད་པའི་ཕྱིར། དེ་ལྟ་མོད་ཀྱི། དང་པོས། ལྟུང་བ་དག་བྱེད་དུ་ཆད་ལས་ཉམས་སུ་ལེན་པར་བྱེད་ན་ཚེ་དེ་ལ་རྣམ་པར་གྲོལ་བའི་མཐུ་ཡོད་ལ། དེ་ཉམས་སུ་ལེན་པར་མི་བྱེད་ན། ཚེ་དེ་ལ་རྣམ་པར་གྲོལ་བའི་མཐུ་མེད་དོ། །གཉིས་པས་ནི་ཚུལ་ཁྲིམས་དག་བྱེད་དུ་ཆད་ལས་ཉམས་སུ་ལེན་པ་མེད་པས།

རྣམ་པར་གྲོལ་བའི་མཐུ་མེད་ཅིང་གནས་ནས་བསྐྲད་པར་བྱ་བ་ཡིན་ནོ། །གཉིས་པ་དགེ་འདུན་ལྷག་མ་ལ། ཅིའི་ཕྱིར་དགེ་འདུན་ལྷག་མ་ཞེས་བྱ་ཞེ་ན། སྡོམ་པའི་ལྷག་མ་ཙམ་ལུས་ཤིང༌། གསོ་བ་དགེ་འདུན་ལ་རག་ལུས་པ་ན་དེ་སྐད་ཅེས་བྱའོ། །སྡོམ་ནི། ཁུ་བ་འཛིན་པ་འཁྲིགས་ཚིག་བསྙེན་བཀུར་སྨྱན། །ཁང་པ་ཁང་ཆེན་དང་ནི་གཞི་མེད་པ། །བག་ཙམ་དགེ་འདུན་དབྱེན་དང་དེ་རྗེས་ཕྱོགས། །ཁྱིམ་སུན་འབྱིན་དང་བཀའ་བློ་མི་བདེ་བའོ། །འདི་ལ་ཡང༌། འདོད་པ་ལས་གྱུར་པ། གནོད་པ་ལས་གྱུར་པ། བགོ་གཅིག་ལས་གྱུར་པ་དང་གསུམ། དང་པོ་ལ། སེམས་ལ་འདོད་པ་ལས་གྱུར་པ་དང༌། ཕྱི་རོལ་ཡོ་བྱད་ལ་འདོད་པ་ལས་གྱུར་པ་གཉིས། དང་པོ་ལ། ཁུ་བ་འབྱིན་པའི་དགེ་འདུན་ལྷག་མ། འཛིན་པ་སྟེ་བུད་མེད་ལ་རེག་པའི་དགེ་འདུན་ལྷག་མ། འཁྲིག་ཚིག་སྨྲ་བའི་དགེ་འདུན་ལྷག་མ། འཁྲིག་ཚིག་གི་བསྙེན་བཀུར་བསྔགས་པའི་དགེ་འདུན་ལྷག་མ། སྨྱན་བྱེད་པའི་དགེ་འདུན་ལྷག་མ་དང་ལྔ་ལ། གླེང་གཞི་ནི། ཡུལ་མཉན་ཡོད། གང་ཟག་ནི། དང་པོ་གཞི། འཆར་ཁ། ཕྱི་མ་དྲུག་སྡེ་རྣམས་སོ། །ཉོན་མོངས་པ་འདོད་ཆགས། ཉེས་པ་དེ་དང་དེ་བྱས་པ་ལས་བཅས་སོ། །གཉིས་པ། ཕྱི་རོལ་ཡོ་བྱད་ལས་འདོད་པ་ལས་གྱུར་པ་ཁང་པ་དང་ཁང་ཆེན་གཉིས་ལས། དང་པོའི་གླེང་གཞི་ནི། གང་ཟག་དགེ་སློང་རབ་ཏུ་མང་པོ། ཉོན་མོངས་པ་འདོད་ཞེན་ཆེ་བ། ཉེས་པ་ཁང་པ་ཚད་ལྷག་བརྩིགས་པའོ། །གཉིས་པ་ན་གླེང་གཞི་ནི། ཡུལ་ཀོའུ་ཤམ་བྷི། གང་ཟག་དྲུག་སྡེ། ཉོན་མོངས་པ་བརྙས་པ་མི་བཟོད་པས། ཉེས་པ་ཁང་ཚད་ལྷག་བརྩིགས་པའོ། །གཉིས་པ་གནོད་པ་ཞེ་སྡང་ལས་གྱུར་པ། གཞི་མེད་པ་དང༌། བག་ཙམ་གྱིས་དགེ་འདུན་ལྷག་མ་ལ། གླེང་གཞི་ནི། ཡུལ་རྒྱལ་པོའི་ཁབ། གང་ཟག་མཛའ་བོ་དང༌། ས་ལས་སྐྱེས་གཉིས། ཉོན་མོངས་པ་ཕྲག་དོག ཉེས་པ་དགེ་སློང་རྣམ་དག་ལ་ཕམ་པའི་གཞི་མེད་པ་དང༌། བག་ཙམ་གྱི་སྒོ་ནས་བསྐུར་པ་བཏབ་པ་ལས་བཅས་སོ། །གསུམ་པ། བསྒོ་བ་ལས་གྱུར་པ་ནི། དགེ་འདུན་དབྱེན་ན།

དེར་རྗེས་ཕྱོགས། ཁྱིམ་སུན་འབྱིན། བཀའ་བློ་མི་བདེ་བའི་དགེ་འདུན་ལྷག་མའོ། །དང་པོ་ལ། གླེང་གཞི་ནི། ཡུལ་རྒྱལ་པོའི་ཁབ། གང་ཟག་དགེ་སློང་ལྷས་སྦྱིན། ཉོན་མོངས་པ་བསྙེན་བཀུར་མ་བསྡུ་བ། ཉེས་པ་དགེ་འདུན་གྱི་དབྱེན་བྱས་པའོ། །གཉིས་པ་ནི། གླེང་གཞི་ལ། ཡུལ་རྒྱལ་པོའི་ཁབ། གང་ཟག་ཀོ་ཁ་ལི་ཁ་ལ་སོགས་པ་བཞི། ཉོན་མོངས་པ་སྔ་མ་དང་འདྲ། ཉེས་པ་ལྷས་སྦྱིན་གྱི་དགེ་འདུན་འབྱེད་པའི་གྲོགས་བྱས་པའོ། །གསུམ་པ་ལ་གླེང་གཞི་ནི། ཡུལ་རེ་ལྡེའི་ཕྱིར། གང་ཟག་ནམ་སོ་དང་འགྲོ་མགྱོགས། ཉོན་མོངས་པ་རང་གནས་ནས་བསྐྲད་མི་བཟོད་པ། ཉེས་པ་དགེ་འདུན་ལ་རྫུན་གྱི་སྐུར་པ་བཏབ་པའོ། །བཞི་པ་ལ། གླེང་གཞི་ནི། ཡུལ་མཉན་ཡོད། གང་ཟག་བདུན་པ། ཉོན་མོངས་པ་རང་ལ། ཉེས་པ་གླེང་བ་མི་བཟོད་པ། ཉེས་པ་བཀའ་བློ་མི་བདེ་བ་བྱས་པའོ། །གསུམ་པ་ལྟུང་བྱེད་ལ་ཞག་ཆད་ལས་འབྲེལ་བ་སྤང་བ་ལྟུང་བྱེད་ཀྱི་སྡེ། ཤ་ས་ཙམ་དང་འབྲེལ་བ་ལྟུང་བྱེད་འབའ་ཞིག་པའི་སྡེ་གཉིས། དང་པོ་ལ་ཅིའི་ཕྱིར་སྤང་ལྟུང་ཞེས་བྱ་ཞེ་ན། ལྟུང་བ་དེ་བཤགས་པའི་ཚེ། གང་ལ་བརྟེན་པ་ལྟུང་བ་རུང་བའི་རྒྱུར་གྱུར་གྱི་རྫས་དེ་ཞག་གི་སྤང་བྲལ་སྔོན་དུ་གཏོང་དགོས་པ་དེ་སྐད་ཅེས་བྱའོ། །འདི་ལ་བཅུ་དང་པོ། གོས་ཀྱི་གཞི་ལས་གྱུར་པ། གཉིས་པ་གདན་གྱི་གཞི་ལས་གྱུར་པ། གསུམ་པ་སྣོད་སྤྱད་ཀྱི་གཞི་ལས་གྱུར་པ་དང་གསུམ། དང་པོ་ལ་ལྔ། སྡོམ་ནི། འཆང་བ་འབྲལ་བ་འཇོག་པ་དང༌། །འཁྲུར་འཇུག་པ་དང་ལེན་པ་དང༌། །སློང་དང་སྟོད་གཡོགས་སྨད་གཡོགས་བཅས། །རིན་ཐང་སོ་སོར་བསྐུར་བའོ། །ཞེས་པའི་འདི་ལ་བཅུ་ཚན་ནི། གོས་ཞག་བཅུ་འཆང་བའི་སྤང་བ། འབྲལ་སྤང་བ་ཟླ་བར་འཇོག་པའི་སྤང་བ། འཁྲུར་འཇུག་པའི་སྤང་བ། ལེན་པའི་སྤང་བ་འདི་གཉིས་དགེ་སློང་ལ་ཉེ་དུ་མ་ཡིན་པའི་ལའོ། །སློང་དང་ཅེས་པའི་སྡོམ་གྱིས་བསྡུས་པ། ཁྱིམ་པ་ཉེ་དུ་མ་ཡིན་པ་ལ། གོས་མི་རིགས་པ་སློང་བའི་སྤང་བ། སྟོད་གཡོགས་སྨད་གཡོགས་ཅེས་པའི་སྡོམ་གྱིས་བསྡུས་པ།

ཁྱིམ་པ་ཉེ་དུ་མ་ཡིན་པ་ལ། གོས་རིགས་པ་སྤྱད་ལྷག་སློང་བའི་སྤང་བ། རིན་ཐང་ཞེས་པའི་སྡོམ་གྱིས་བསྡུས་པ། སྤང་བ་སློང་བའི་ལྟུང་བྱེད་སོ་སོར་ཞེས་པའི་སྡོམ་གྱིས་བསྡུས་པ། སོ་སོ་ནས་ལྤགས་པ་སློང་བའི་ལྟུང་བྱེད། བསྐུར་བའི་ཞེས་པའི་སྡོམ་གྱིས་བསྡུས་པ། རྒྱུ་རིན་པོ་ཆེ་ལས་བྱུང་བའི་གོས་བདག་གིར་བྱས་པ་ལས་བྱུང་བའི་ལྟུང་བྱེད་དོ། །འདིར་ཞག་བཅུ་ཚང་བའི་སྤང་བ་ནི། དངོས་པོ་གོས་སུ་གྲུབ་པ། དགེ་སློང་རང་གི་ཡིན་པ། ཟླ་བ་པའི་རིགས་མ་ཡིན་པ། བྱིན་གྱིས་བརླབས་པ་དང་མ་འབྲེལ་བ། འབྲེལ་ཀྱང་རྗེས་སུ་བཞུགས་པ་དང་བཅས་པ། སྲ་རྐྱང་གཏིང་ཆགས་དང་ལྡན་པ་མ་ཡིན་པ། ཀུན་སློང་འཆང་བར་འདོད་པ། མཐའ་ཐུག་ཞག་བཅུ་ལས་འདས་ཏེ་བཅུ་གཅིག་པའི་སྐྱ་རེངས་ཤར་བར་བཅངས་ན་ལྟུང་བ་འདིར་འགྱུར་རོ། །འབྲལ་སྤང་ནི། དགེ་སློང་རང་གི་ཆོས་གོས་གསུམ། རུང་བ་ཚད་ལྡན་བྱིན་རླབས་ཅན་དང༌། རང་གི་གནས་ཉེ་འཁོར་དང་བཅས་པ་ལ། ཞག་གཅིག་འབྲལ་ན་སྤང་བ་འདིར་འགྱུར་རོ། །གཉིས་པ་སྟན་གྱི་གཞི་ལས་གྱུར་པ་ལས། སྡོམ་ནི། སྲིན་བལ་འབའ་ཞིག་ཆ་གཉིས་དང༌། །དྲུག་དང་མཐོ་གང་ལམ་དང་ནི། །འཁྲུ་བ་དང་ནི་གསེར་དངུལ་དང༌། །མངོན་མཚན་ཅན་དང་ཉོ་ཚོང་ངོ༌། །འདི་ལ་བཅུ་ཚན་ནི། བཟང་པོ་སྨད་པར་བྱེད་པ་དང་སྲིན་བལ་འབའ་ཞིག་ལ་སྟན་བྱེད་པའི་སྤང་བ། ལུག་བལ་ནག་པོ་འབའ་ཞིག་ལ་སྟན་བྱེད་པའི་སྤང་བ། ལུག་བལ་ནག་པོ་དང་དཀར་པོ། ནག་པོ་ཤས་ཆེ་བ་ལ་བྱེད་པའི་སྤང་བ། ལོ་དྲུག་གི་ནང་དུ་སྟན་གཞན་གཉིས་པ་བྱེད་པའི་སྤང་བ། གདིང་བ་གསར་པ་ལ། གདིང་བ་རྙིང་པ་བདེ་བར་གཤེགས་པའི་མཐོ་གང་གིས་མ་བསླན་པའི་ལྟུང་བྱེད། ལམ་རྒྱང་གྲགས་ལས་འདས་པར་ཁུར་འཁུར་བའི་ལྟུང་བྱེད། འཁྲུ་བ་ཞེས་པའི་སྡོམ་གྱིས་བསྡུས་པ། དགེ་སློང་མ་ཉེ་དུ་མ་ཡིན་པར་བལ་སྨེལ་དུ་འཇུག་པའི་ལྟུང་བྱེད། གསེར་དངུལ་ལ་རེག་པའི་ལྟུང་བྱེད། མངོན་མཚན་ཅན་ཞེས་པའི་སྡོམ་གྱིས་བསྡུས་པ། རིན་པོ་ཆེ་བསྐྱེད་འཕེལ་བར་བྱས་པ་ལ་བརྟེན་པའི་སྤང་བ།

ཉོ་ཚོང་ཁེ་བྱས་པའི་སྡོམ་གྱིས་བསྡུས་པ། རིན་པོ་ཆེ་ལས་བྱུང་བའི་ཉོ་ཚོང་བྱས་པ་སྤང༌། བཅུ་ཚན་གསུམ་པ་སྣོད་ཀྱི་གཞི་ལས་གྱུར་པའི་སྡོམ་ནི། ལྷུང་བཟེད་གཉིས་དང་ཐ་ག་གཉིས། །བྱིན་ཕྲོགས་སྟོན་ཟླ་ཐ་ཆུང་དང༌། །དགོན་པ་བ་དང་རས་ཆེན་དང༌། །བསྔོས་པ་དང་ནི་གསོག་འཇོག་གོ། །ཞེས་པའོ། །འདི་ལ་བཅུ་ཚན་ནི། ལྷུང་བཟེད་གཉིས་ཞེས་པའི་སྡོམ་གྱིས་བསྡུས་པ། ལྷུང་བཟེད་གཉིས་པ་འཆད་པའི་སྤང་བ། ལྷུང་བཟེད་སྤྱད་གཟོད་པ་ཡོད་བཞིན་དུ། གཉིས་པ་ཚོལ་བའི་སྤང་བ། ཐ་ག་གཉིས་ཞེས་པའི་སྡོམ་གྱིས་བསྡུས་པ། ཁྱིམ་པ་ཉེ་དུ་མ་ཡིན་པ་གོས་འཐག་ཏུ་བཅུག་པའི་ལྟུང་བྱེད། འཐག་པ་སྐྱེད་པའི་ལྟུང་བྱེད། བྱིན་ཕྲོགས་ཞེས་པའི་སྡོམ་གྱིས་བསྡུས་པ། དགེ་སློང་ཆོས་ལ་སོགས་པ་སླར་བླང་དུ་མེད་པར་བྱིན་པ་འཕྲོགས་པ་བྱུང་བའི་ལྟུང་བྱེད། སྟོན་ཟླ་ཐ་ཆུང་ཞེས་པའི་སྡོམ་གྱིས་བསྡུས་པ། གཏད་སྤང་སྟེ། དབྱར་གྱི་རྙེད་པ་དགོང་སྔས་པ་དང༌། བཞག་འཕྱིས་པའི་སྤང་བ། དགོན་པ་དང་ཞེས་པའི་སྡོམ་གྱིས་བསྡུས་པ། དགེ་སློང་དགོན་པ་པས་རང་གི་ཆོས་གོས་བཞག་པའི་གནས་པ་དང༌། ཞག་དྲུག་བྲལ་ཏེ། ཞག་བདུན་པའི་སྐྱ་རེངས་ཤར་ནས། འབྲལ་སྤང་འདིར་འགྱུར་རོ། །རས་ཆེན་དང་ཞེས་པའི་སྡོམ་གྱིས་བསྡུས་པ། རས་ཆེན་བཙལ་སྔས་པ་དང༌། བཞག་འཕྱྀས་པའི་སྤང་བ། དངོས་སྒྱུར་གྱི་སྤང་བ། གསོག་འཇོག་སྤང་བའོ། །གཉིས་པ་ལྟུང་བྱེད་འབའ་ཞིག་པ་ལ། ཅིའི་ཕྱིར་དེ་སྐད་ཅེས་བྱ་ཞེ་ན། ལྟུང་བ་དེ་བཤད་པའི་ཚེ། སྤང་བྲལ་སྔོན་དུ་གཏོང་མི་དགོས་པར་བཤགས་པ་ཙམ་གྱིས་འགག་པས་ན་དེ་སྐད་ཅེས་བྱའོ། །འདི་ལ་སྤྱིའི་སྡོམ་དང༌། སོ་སོའི་སྡོམ་གཉིས་ལས། དང་པོ་ནི། ཤེས་བཞིན་དང་ནི་ས་བོན་དང༌། །མ་བསྐོས་པ་དང་སྤང་ཡང་དང༌། །ཆུ་དང་ཁྱིམ་དང་བསམ་བཞིན་དང༌། །མགྲོན་མང་རྐུན་ལ་མཆོད་སྟོན་ནོ། །སོ་སོའི་སྡོམ་ལ། ཤེས་བཞིན་དང་ཞེས་པའི་སྡོམ་གྱིས་བསྡུས་པ། བཅུ་ཚན་དང་པོའི་སྡོམ་ནི།

རྫུན་སྐྱོན་དགེ་སློང་ཕྲ་མ་དང༌། །སྐྱོ་སྔོགས་བྱེད་དང་སྟོན་པ་དང༌། །འདོན་དང་གནས་ངན་ལེན་དང་ཆོས། །བཤེས་ངོར་བྱེད་དང་ཁྱད་དུ་གསོད། །ཅེས་པའོ། །འདི་ལ་བཅུ་ཚན་ནི། ཤེས་བཞིན་དུ་རྫུན་སྨྲ་བའི་ལྟུང་བྱེད། དགེ་སློང་ལ་སྐྱོན་ནས་བརྗོད་པའི་ལྟུང་བྱེད། དགེ་སློང་ལ་ཕྲ་མ་བྱེད་པའི་ལྟུང་བྱེད། སྐྱོ་སྔོགས་བྱེད་པའི་ལྟུང་བྱེད། བུད་མེད་རེག་པའི་སྐྱེས་པ་མེད་པར་ཆོས་སྟོན་པའི་ལྟུང་བྱེད། བསྙེན་པར་མ་རྫོགས་པ་དང་ལྷན་ཅིག་ཆོས་འདོན་པའི་ལྟུང་བྱེད། གནས་ངན་ལེན་བརྗོད་པའི་ལྟུང་བྱེད། མི་ཆོས་བླ་མ་བདེན་པ་སྨྲ་བའི་ལྟུང་བྱེད། དགེ་སློང་ལ་དགེ་འདུན་གྱི་ཆོས་གོས་བྱིན་པ་ན། བཤེས་ངོར་བྱོས་ཞེས་བརྗོད་པའི་ལྟུང་བྱེད། རང་གི་བསླབ་པ་ཁྱད་དུ་གསོད་པའི་ལྟུང་བྱེད་དོ། །ས་བོན་དང་བཅས་པའི་སྡོམ་གྱིས་བསྡུས་པ། བཅུ་ཚན་གཉིས་པའི་སྡོམ་ནི། ས་བོན་འཕྱ་བ་བསྒོ་བ་དང༌། ཁྲི་དང་གདིང་དང་སྐྲོད་པ་དང༌། །ཕྱིས་གནོན་འབྱུང་བ་འདེབས་པ་དང༌། །རིམ་པ་གཉིས་སུ་རྩིག་པའོ། །འདི་ལ་བཅུ་ཚན་ནི། ས་བོན་དང་སྐྱེ་བ་འཇིག་པའི་ལྟུང་བྱེད། དགེ་སློང་ལ་འཕྱས་པའི་ལྟུང་བྱེད། བསྒོ་བ་རྣ་ལ་གཟོན་པའི་ལྟུང་བྱེད། ཁྲི་དང་ཁྲིའུ་ཡལ་བར་འདོར་བའི་ལྟུང་བྱེད། རྩ་ལོ་ཤིང་ལོའི་གདིང་བ་ཡལ་བར་འདོར་བའི་ལྟུང་བྱེད། དགེ་སློང་གཙུག་ལག་ཁང་ནས་བསྐྲད་པའི་ལྟུང་བྱེད། དགེ་སློང་ལ་ཕྱིས་གནོན་བྱེད་པའི་ལྟུང་བྱེད། ཁྲིའུ་རྩ་བ་འབྱུང་བ་ལ་འདུག་པའི་ལྟུང་བྱེད། སྲོག་ཆགས་དང་བཅས་པའི་ཆུས་གཞན་དོན་དུ་སྤྱོད་པའི་ལྟུང་བྱེད་དོ། །རིམ་པ་གཉིས་ལས་ལྷག་པ་བརྩིགས་པའི་ལྟུང་བྱེད་དོ། །མ་བསྐོས་པ་དང་ཞེས་པའི་སྡོམ་གྱིས་བསྡུས་པ། བཅུ་ཚན་གསུམ་པའི་སྡོམ་ནི། མ་བསྐོས་ཉི་མ་ནུབ་པ་དང༌། །ཟས་དང་ཆོས་གོས་གཉིས་དག་དང༌། །དོན་མཐུན་གྲུ་དང་དབེན་པ་གཉིས། །དགེ་སློང་མ་ཡིས་སྦྱོར་བཅུག་པའོ། །འདི་ལ་བཅུ་ཚན་ནི། དགེ་འདུན་གྱིས་མ་བསྐོས་པར།

དགེ་སློང་མ་ལ་ཆོས་སྟོན་པའི་ལྟུང་བྱེད། བསྐོས་ཀྱང་ཉི་མ་ནུབ་ཀྱི་བར་དུ་ཆོས་སྟོན་པའི་ལྟུང་བྱེད། དགེ་སློང་མ་ལ་ཟས་ཅུང་ཟད་ཙམ་གྱི་ཕྱིར་ཆོས་སྟོན་ཏེ་ཞེས་པའི་ལྟུང་བྱེད། དགེ་སློང་མ་ཉེ་དུ་མ་ཡིན་པའི་གོས་བཟོ་བྱེད་པའི་ལྟུང་བྱེད། དགེ་སློང་མ་ཉེ་དུ་མ་ཡིན་པ་ལས་གོས་ལེན་པའི་ལྟུང་བྱེད། དགེ་སློང་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད། དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད། དབེན་པ་སྐྱབས་ཡོད་དུ། བུད་མེད་དང་ལྷན་ཅིག་འདུག་པའི་ལྟུང་བྱེད། འགྲེང་བའི་ལྟུང་བྱེད། དགེ་སློང་མས་སྦྱོར་བཅུག་པའི་ཟས་ཟ་བའི་ལྟུང་བྱེད་དོ། །ཡང་ཡང་བཅས་པའི་སྡོམ་གྱིས་བསྡུས་པ། བཅུ་ཚན་བཞི་པའི་སྡོམ་ནི། ཡང་ཡང་དང་ནི་འདུག་གནས་གཅིག །ཕྱེ་དང་བཅའ་དང་སྟོབས་པ་དང༌། །འདུས་དང་དུས་མིན་གསོག་འཇོག་དང༌། །ཁ་ནས་མིད་དང་བསོད་པ་ཉིད། །འདི་ལ་བཅུ་ཚན་ནི། ཡང་ཡང་ཟ་བ་སྟན་གཅིག་པའི་ལྟུང་བྱེད། །མུ་སྟེགས་ཅན་གྱི་འདུག་གནས་སུ་ཟ་བའི་ལྟུང་བྱེད། ལྷུང་བཟེད་དོ་གསུམ་ཙམ་ལས་ལྷག་པ་ལེན་པའི་ལྟུང་བྱེད། བཅས་དང་ཞེས་པའི་སྡོམ་གྱིས་བསྡུས་པ། སྤངས་པ་ཟ་བའི་ལྟུང་བྱེད། སྤངས་པ་ལ་སྟོབས་པའི་ལྟུང་བྱེད། འདུས་ཤིང་ཟ་བའི་ལྟུང་བྱེད། དུས་མ་ཡིན་པར་ཟ་བའི་ལྟུང་བྱེད། གསོག་འཇོག་ཅན་ཟ་བའི་ལྟུང་བྱེད། ཁ་ནས་མིད་ཅེས་པའི་སྡོམ་གྱིས་བསྡུས་པ། བྱིན་ལེན་མ་བྱས་པར་ཟ་བའི་ལྟུང་བྱེད། བསོད་པ་སློང་བའི་ལྟུང་བྱེད། གསོག་འཇོག་གི་ལྟུང་བ་འདི་གསོག་འཇོག་གི་སྤང་བ་ལྷན་ཅིག་ཏུ་བཤད་པར་བྱ་སྟེ། སྤང་བ་ལྟུང་བྱེད་ཡིན་པ་གང་ཟག་གི། སྨན་གསོག་འཇོག་བྱས་པ་ལ་བརྟེན་པ་ལྟུང་བ་དེ། གསོག་འཇོག་གི་སྤང་བའི་མཚན་ཉིད་ཡིན། རྒྱུ་ཚོགས་ལ་གཞི་བསམ་པ་སྦྱོར་བ་མཐར་ཐུག་གོ། །གཞི་ལ། དངོས་པོ་སྨན་བཞི་པོ་གང་ཡང་རུང་བ། རུང་ཚད་ལྡན་བྱིན་ལེན་བྱས་ལ་མ་ཞིག་པ། བསམ་པ་ལ་འདུ་ཤེས་དང་ཀུན་སློང་གཉིས་ལས། འདུ་ཤེས་ནི་མ་འཁྲུལ་བ་སྟེ།

མ་ནོར་བ་ཀུན་སློང་འཆང་བར་འདོད་པ། མཐར་ཐུག་རང་རང་གི་དུས་ལས་འདས་པར་བཅངས་པའོ། །རང་རང་གི་དུས་ཀྱང༌། དུས་རུང་གི་སྨན། གུང་ཚིགས་ཡོལ་བ་དང༌། སྨན་ཕྱི་མ་གསུམ། སྔ་དྲོ་བྱིན་ལེན་བྱས་པ། བྱིན་གྱིས་མ་བརླབས་པ་ནི། གུང་ཚིགས་ལས་འདས་པ་དང༌། ཐུན་བྱེད་དུ་རུང་བ་དང༌། ཞག་བདུན་པའི་སྨན། བྱིན་རླབས་ཅན་རང་རང་གི་དུས་ལས་འདས་པའོ། །འཚོ་འཆང་གི་སྨན་བྱིན་རླབས་པ་ཞིག་ལས། གསོག་འཇོག་འབྱུང་བ་མི་སྲིད་དོ། །དེ་འདྲའི་གསོག་འཇོག་ཅན་གྱི་སྨན་དེ། བཅངས་ན་གོང་གི་གསོག་འཇོག་གི་སྤང་བ་དང༌། ཟོས་ན་ལྟུང་བྱེད་འདིར་འགྱུར་བ་ཡིན་ནོ། །བྱིན་ལེན་གྱི་སྐབས་སུ་ཡང༌། བོད་ཕྱི་མ་རྣམས་བྱིན་ལེན་བྱེད་པའི་ཚེ། སྟོབ་པ་པོ་དེ། ནོད་པ་པོའི་མདུན་དྲང་ཐད་དུ་འོང་དགོས་པར་འཆད་མོད། གཞུང་དུ་མངོན་སུམ་དུ་ཞེས་པ་དང༌། མཚམས་ཀྱི་ནང་དུ་ཞེས་དང༌། འཐོབ་པའི་ཕྱོགས་ན་གནས་པ་ཞེས་དང༌། ལག་པ་བཀན་པ་ཞེས་པ་རྣམས་ནི། ནོད་པ་པོའི་ཁྱད་པར་ཡིན་ལ། ལུས་སམ་དེ་དང་འབྲེལ་པ་ཞེས་དང༌། གྱེན་དུ་འདེགས་ནུས་པ་ཞེས་དང༌། བསྙེན་པར་མ་རྫོགས་པ་ཞེས་དང༌། སྦྱིན་པར་འདོད་པས་ཞེས་དང༌། ཡན་ལག་གིས་སམ་དང་ཞེས་དང་འབྲེལ་བ་ཞེས་པ་རྣམས་ནི། བྱིན་ལེན་སྟོབས་པོ་དེའི་ཆོས་སོ་དེ་ལྟར་ན། ནོད་པ་པོ་སྟོབ་པ་པོའི་མདུན་དྲང་ཐད་ནས་སྟོན་པ་ཞིག་དགོས་པ་འདི་ལ། སྟོབ་པ་པོ་ནོད་མཁན་གྱི་མདུན་དྲང་ཐད་དུ་སྡོད་དགོས་པར་འཆད་པའི་རྩོལ་བས་ངལ་བ་དག་ཡོད། དེ་ལས་ཅི་འགྱུར་ཞེས་པ་ནི། སྟོབ་པོའི་བློ་དང་རྒྱབ་ན་ནོད་པ་པོ་འདུག་ན་མི་ཆགས་པ་ཡིན་གྱི། ནོད་པ་པོའི་གློ་དང་རྒྱབ་ནས་སྟོབ་པ་པོས། སྟོབས་པ་ལ་མི་ཆགས་པ་མ་ཡིན་ཏེ། དེའི་ཚེ་ན་ཡང་མངོན་སུམ་དུ་ཞེས་པའི་དོན་ཚང་བའི་ཕྱིར། ནོད་པ་པོའི་མདུན་དྲང་ཐད་ལས་ཅུང་ཟད་ཡོ་བས་མི་ཐོབ་ན། ས་སྨ་བ་ནས་མཐོ་བར་སྟབས་པ་ཡང་མི་ཐོབ་པར་འགྱུར་ཏེ། གཡས་གཡོན་འཆུགས་པ་དང་སྟེང་འོག་འཆུགས་པ་གཉིས་མཚུངས་པའི་ཕྱིར་རོ། །ཆུ་དང་ཞེས་པའི་སྡོམ་གྱིས་བསྡུས་པ།

བཅུ་ཚན་ལྔ་པའི་སྡོམ་ནི། སྲོག་ཆགས་དང་བཅས་ཉལ་སར་འདུག །འགྲེང་དང་གཅེར་བུ་དམག་དང་ནི། །ཞག་གཉིས་བཤམས་དཀྲུགས་འགྲོ་བ་དང༌། །རྡེག་དང་གཟས་དང་གནས་ངན་ལེན། །འདི་ལ་བཅུ་ཚན་ནི། ཆུ་སྲོག་ཆགས་དང་བཅས་པ་ལ། རང་དོན་དུ་སྤྱོད་པའི་ལྟུང་བྱེད། ཁྱིམ་པ་ཉལ་པོ་བཤམས་པའི་ཁྱིམ་དུ་འདུག་པའི་ལྟུང་བྱེད། འགྲེང་བའི་ལྟུང་བྱེད། གཅེར་བུ་མ་ལ་ཟན་སྟེར་བའི་ལྟུང་བྱེད། དམག་ལ་ལྟ་བའི་ལྟུང་བྱེད། དམག་ནང་དུ་ཞག་གཉིས་ལས་ལྷག་པར་གནས་པའི་ལྟུང་བྱེད། བཤམ་པ་དཀྲུག་པའི་ལྟུང་བྱེད། དགེ་སློང་ལ་བརྡེག་པའི་ལྟུང་བྱེད། དགེ་སློང་ལ་བརྡེག་པར་གཟས་ལྟུང་བྱེད། གནས་ངན་ལེན་འཆབ་པའི་ལྟུང་བྱེད་དོ། །ཁྱིམ་དང་ཞེས་པའི་སྡོམ་གྱིས་བསྡུས་པ། བཅུ་ཚན་དྲུག་པའི་སྡོམ་ནི། བདེ་དང་མེ་དང་འདུན་པ་དང༌། །བསྙེན་པར་མ་རྫོགས་ཆོས་དང་སྨྲ། །དགེ་ཚུལ་ཁ་དོག་མ་བསྒྱུར་བ། །རིན་པོ་ཆེ་དང་ཚ་བའི་དུས། །འདི་ལ་བཅུ་ཚན་ནི། དགེ་སློང་བདེ་བ་ལ་མི་རེག་པའི་ཕྱིར། ཟན་བཅོས་པའི་ལྟུང་བྱེད། མེ་ལ་རེག་པའི་ལྟུང་བྱེད། འདུན་པ་ཕྱིར་བསྒྱུར་གྱི་ལྟུང་བྱེད། བསྙེན་པར་མ་རྫོགས་པ་དང༌། ནུབ་གསུམ་ལས་ལྷག་པར་ཉལ་བའི་ལྟུང་བྱེད། ཆོས་དང་སྨྲ་བའི་སྡོམ་གྱིས་བསྡུས་པ། དགེ་སློང་སྡིག་ལྟ་ཅན་བསྙིལ་བ་བསྡུད་པའི་ལྟུང་བྱེད། དགེ་ཚུལ་སྡིག་ལྟ་ཅན་བསྙིལ་བ་བསྡུད་པའི་ལྟུང་བྱེད། ཁ་མ་བསྒྱུར་བ་གོས་གྱོན་པའི་ལྟུང་བྱེད། རིན་པོ་ཆེ་ལ་རེག་པའི་ལྟུང་བྱེད། དུས་མ་ཡིན་པར་ཁྲུས་བྱེད་པའི་ལྟུང་བྱེད། བསམ་བཞིན་ཞེས་པའི་སྡོམ་གྱིས་བསྡུས་པ། བཅུ་བདུན་པའི་སྡོམ་ནི། དུད་འགྲོ་འགྱོད་པ་སོར་མོ་དང༌། །རྩེ་དང་ལྷན་ཅིག་དངངས་བྱེད་དང༌། །སྦེད་དང་གདེང་མེད་གཞི་མེད་དང༌། །སྐྱེས་པ་མེད་པར་ལམ་འགྲོ་བའོ། །འདི་ལ་བཅུ་ཚན་ནི། དུད་འགྲོ་བསོད་པའི་ལྟུང་བྱེད། དགེ་སློང་ལ་འགྱོད་པ་བསྐྱེད་པའི་ལྟུང་བྱེད། ག་ག་ཚིལ་བྱེད་པའི་ལྟུང་བྱེད། ཆུ་ལ་རྩེ་བའི་ལྟུང་བྱེད།

བུད་མེད་དང་ལྷན་ཅིག་ཉལ་བའི་ལྟུང་བྱེད། དགེ་སློང་ལ་དངངས་པར་བྱེད་པའི་ལྟུང་བྱེད། དགེ་སློང་གི་ཡོ་བྱད་སྦེད་པའི་ལྟུང་བྱེད། དགེ་སློང་ལ་གོས་བྱིན་པ་གདེང་མེད་པར་སྤྱོད་པའི་ལྟུང་བྱེད། གཞི་མེད་པར་ལྷག་མས་སྐུར་བ་འདེབས་པའི་ལྟུང་བྱེད། སྐྱེས་པ་མེད་པར་བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དོ། །མགྲོན་ཅེས་པའི་སྡོམ་གྱིས་བསྡུས་པ། བཅུ་ཚན་བརྒྱད་པའི་སྡོམ་ནི། བརྐུ་དང་ཉི་ཤུ་མ་ལོན་དང༌། །བརྐོ་དང་འགྲོན་དང་བསླབ་པ་དང༌། །འཐབ་དང་མི་སྨྲ་འགྲོ་བ་དང༌། །མི་གུས་ཆང་འཐུང་དུས་མིན་པའོ། །འདི་ལ་བཅུ་ཚན་ནི། རྐུན་མ་དང་ལྷན་ཅིག་ལམ་དུ་འགྲོ་བའི་ལྟུང་བྱེད། ལོ་ཉི་ཤུ་མ་ལོན་པར་བསྙེན་པར་རྫོགས་པར་བྱེད་པའི་ལྟུང་བྱེད། ས་རྐོ་བའི་ལྟུང་བྱེད། མགྲོན་དུ་བོས་པ་ལས། ལྷག་པར་སློང་བའི་ལྟུང་བྱེད། བསླབ་པ་དང་ཞེས་པའི་སྡོམ་གྱིས་བསྡུས་པ། བསླབ་པ་ཉེ་འཇོག་སྤོང་བའི་ལྟུང་བྱེད། ཉན་རྣ་བྱེད་པའི་ལྟུང་བྱེད། ལས་གྲལ་ནས་མ་སྨྲས་པར་འགྲོ་བའི་ལྟུང་བྱེད། དགེ་འདུན་ལ་མི་གུས་པར་བྱེད་པའི་ལྟུང་བྱེད། ཆང་འཐུང་བའི་ལྟུང་བྱེད། དུས་མ་ཡིན་པ་ཕྱི་དྲོ་གྲོང་དུ་རྒྱུ་བའི་ལྟུང་བྱེད། མཚོན་ཆེན་ཞེས་པའི་སྡོམ་གྱིས་བསྡུས་པ། བཅུ་ཚན་དགུ་པའི་སྡོམ་ནི། ཟས་བཅས་སྐྱ་རེངས་ད་གདོད་དང༌། ཁབ་རལ་དང་ནི་ཁྲི་རྐང་དང༌། །བདལ་དང་གདིང་དང་གཡན་པ་དང༌། །རས་ཆེན་བདེ་གཤེགས་ཆོས་གོས་སོ། །འདི་ལ་བཅུ་ཚན་ནི། སྔ་དྲོ་དགེ་འདུན་གྱི་ཟན་སྤྱོད་པའི་ལྟུང་བྱེད། སྐྱ་རེངས་མ་ཤར་བའི་གོང་དུ་བཙུན་མོའི་འཁོར་དུ་འཇུག་པའི་ལྟུང་བྱེད། བསླབ་པ་ཁྱད་དུ་གསོད་པའི་ལྟུང་བྱེད། ཁབ་རལ་གྱི་ལྟུང་བྱེད། ཁྲི་རྐང་གི་ལྟུང་བྱེད། དགེ་འདུན་གྱི་གནས་མལ་ཤིང་བལ་ལ་སོགས་པས་གོས་པར་བྱེད་པའི་ལྟུང་བྱེད། གདིང་བ་དང༌། གཡན་པ་དགབ་པ་དང༌། རས་ཆེན་རྣམས་ཚད་ལས་ལྷག་པར་བྱེད་པའི་ལྟུང་བྱེད་རེ་རེ། བདེ་བར་གཤེགས་པའི་ཆོས་གོས་ཀྱི་ཚད་མཉམ་པར་བྱེད་པའི་ལྟུང་བྱེད།

བཞི་པ་སོར་བཤགས་ལ་སྡོམ་ནི། གྲོང་དང་ཁྱིམ་གཞན་ཉིད་དང་ནི། །བསླབ་པ་རྣམས་དང་དགོན་པ་ནི། །སངས་རྒྱས་གསུངས་པར་མཛད་པ་ཡིས། །སོ་སོར་གཤགས་པར་བྱ་བར་གསུངས། །ཞེས་པའོ། །འདི་ལ་གྲོང་དང་ཅེས་པའི་སྡོམ་གྱིས་བསྡུས་པ། རང་ཉིད་ལམ་པོ་ཆེ་ལ་སོགས་པ་ན་འདུག་པས། དགེ་སློང་མ་ཟན་སློང་བའི་སོར་བཤགས། གྲལ་རིམ་དུ་མ་ཕེབས་པ་ལ་དགེ་སློང་མས་ཟན་བྲིམ་པ་ལ་བཟློག་པའི་སོར་བཤགས། ཁྱིམ་གྱི་བསླབ་པ་བྱིན་པའི་ནང་ནས་ཟས་ཟ་བའི་སོར་བཤགས། ནགས་མ་ཉུལ་བར་ཟ་བའི་སོར་བཤགས་རྣམས་སོ། །ལྔ་པ་ཉེས་བྱས་ཀྱི་སྡེ་ཚན་བརྒྱད་ལས། གོས་བགོ་བའི་སྡེ་ཚན་ནི། ཤམ་ཐབས་ལ་ནི་རྣམ་བདུན་དང༌། །སྟོད་གཡོགས་ལ་ཡང་རྣམ་གསུམ་དང༌། །ཞེས་པའོ། །ཁྱིམ་དུ་འགྲོ་བའི་སྡེ་ཚན་ལ། ཤིན་ཏུ་བསྡོམས་ལ་སོགས་པ་ལྔ། །མགོ་གཡོགས་ལ་སོགས་རྣམ་པ་ལྔ། །མཆོང་བ་ལ་སོགས་རྣམ་ལྔ་དང༌། །ཞེས་པའོ། །སྟན་ལ་འདུག་པའི་སྡེ་ཚན་ནི། ལུས་ལ་སོགས་པ་རྣམ་པ་ལྔ། །འདུག་པར་བྱ་བ་དགུ་དག་དང༌། །ཞེས་པའོ། །ཟས་བླང་བའི་སྡེ་ཚན་ནི། །བྱིན་ལེན་བྱ་བ་བརྒྱད་རྣམས་སོ། །ཞེས་པའོ། །ཟས་ཟ་བའི་སྡེ་ཚན་ནི། ཟས་ལ་ལེགས་པར་བྱ་བ་དྲུག །ཙུག་ཙུག་ལ་སོགས་རྣམ་པ་ལྔ། །འབྲུ་ནས་ཐ་དད་བྱེད་པ་ལྔ། །ལག་པ་ལྡག་ལ་སོགས་པ་ལྔ། །ཅེས་པའོ། །ལྷུང་བཟེད་ལ་སྤྱོད་པའི་སྡེ་ཚན་ནི། འཕྱ་ལ་སོགས་པ་རྣམ་པ་བཞི། །ལྷུང་བཟེད་ལ་ཡང་རྣམ་པ་བཅུ། །ཞེས་པའོ། །ཆོས་བཤད་སྡེ་ཚན་ནི། འགྲེང་བར་བྱེད་ལ་སོགས་རྣམ་པ་ལྔ། །མགོ་གཡོགས་ལ་རྣམ་པ་ལྔ། །དོ་ཀེར་ཅན་ལ་སོགས་པ་ལྔ། །གླང་ཆེན་ལ་སོགས་ཞོན་པ་ལྔ། །ལག་ན་འཁར་བ་ལ་སོགས་དྲུག །ཅེས་པའོ། །བསྒྲུབ་པའི་ཚུལ་གྱི་སྡེ་ཚན་ནི། །ན་བ་རྣམ་པ་བཞི་རྣམས་སོ། །ཅེས་པའོ། །ལྔ་པ་བསླབ་པ་ཡོངས་སུ་སྦྱོང་བའི་ཚུལ་ལ། གཞི་གསུམ་གྱི་རྣམ་པར་བཞག་པ་དང༌། ཐམས་ཅད་འགྲུབ་པར་བྱེད་པ་ལས་ཀྱི་གཞིའི་རྣམ་བཞག་མདོ་ཙམ་བཤད་པ་གཉིས། དང་པོ་ལ། ཚུལ་ཁྲིམས་རྣམ་པར་དག་པའི་ཐབས་གསོ་སྦྱོང་གི་གཞི་བཤད།

ཚུལ་རྣམ་པར་དག་པའི་ཐབས་དབྱར་གྱི་གཞི་བཤད། ཆོས་རྣམ་པར་དག་པའི་ཐབས་དགག་དབྱེའི་གཞི་བཤད། དང་པོ་ལ། གསོ་སྦྱོང་གི་དབྱེ་བ་དང༌། གནས་གང་དུ་ཇི་ལྟར་བྱ་བ་གཉིས། དང་པོ་ལ། གཞི་གནས་ཀྱི་གསོ་སྦྱོང་དང༌། མཐུན་པའི་གསོ་སྦྱོང་གཉིས། དང་པོ་ནི། སྤོང་བའི་ཁང་པར་ཏིང་ངེ་འཛིན་སྒོམ་པའོ། །གཉིས་པ་ལ། བཅུ་བཞི་པ་དང༌། བཅོ་ལྔ་པ་དང༌། མཐུན་པ་དང༌། བཀྲ་ཤིས་པ་དང༌། གནོད་པ་ཉེར་ཞིའི་གསོ་སྦྱོང་དང་ལྔ་ལས། འདི་སྐབས་སུ་བབས་པ། བསླབ་པ་སྦྱོང་བའི་གསོ་སྦྱོང་ནི། དང་པོ་གཉིས་ཡིན་ལ། ཕྱི་མ་གསུམ་གྱི་དགོས་པ་ནི། རང་རང་གི་མིང་གིས་བསྟན་ནོ། །དང་པོ་གཉིས། ཚེས་བཅོ་ལྔ་ཁོ་ན་ལ་བྱ་བ་ཡིན་ལ། དེ་ཡང་བཅུ་བཞི་པ་ནི། མར་ངོའི་བཅོ་ལྔ་དང༌། བཅོ་ལྔ་པ་ནི་ཡར་ངོའི་གཉིས་ཀའི་བཅོ་ལྔ་ལ་འབྱུང་ངོ༌། །ཅིའི་ཕྱིར་བཅུ་བཞི་པ་ཞེས་བྱ་ཞེ་ན། གསོ་སྦྱོང་སྔ་མ་དེ་ཐལ་ནས། ཉིན་ཞག་བཅུ་བཞིའི་སྟེང་དུ་བྱ་དགོས་པས་ན་དེ་སྐད་ཅེས་བྱའོ། །འོ་ན་དེ་དུས་ནམ་བྱུང་ཞེ་ན། རྒྱལ་དང་དབོ་དང་ས་ག་དང༌། །ཆུ་སྟོད་ཁྲུམ་སྨད་སྨིན་དྲུག་བཅས། །འདི་རྣམས་ཀྱི་ནི་ནག་པོའི་ཕྱོགས། །ཟླ་ཕྱེད་གསོ་སྦྱོང་བཅུ་བཞི་པ། །ཞེས་དང༌། དགུན་དང་དཔྱིད་དང་དབྱར་རྣམས་ཀྱི། །ཟླ་བ་ཕྱེད་དང་གཉིས་འདས་ཤིང༌། །ཟླ་བ་ཕྱེད་ནི་ལུས་པ་ན། །མཁས་པས་ཞག་མི་ཐུབ་པ་དོར། །ཞེས་དང༌། ཉིན་ཞག་གཅིག་གིས་མི་ཆོག་པར་བྱའོ། །དུས་ཚིགས་རྣམས་ཀྱི་ཟླ་བ་ཕྱེད་ལུས་པ་ཉིད་ནའོ། །ཞེས་གསུངས་པས། དུས་ཚིགས་དྲུག་པོ་རྣམས་ཀྱི་ཟླ་བ་ཕྱེད་དང་གཉིས་འདས་ཤིང༌། ཕྱེད་ཤུལ་དུ་ལུས་པ་ན་འབྱུང་བ་ཡིན་ནོ། །འོ་ན་དྲུག་པོ་གང་ཞེ་ན། དགུན་སྟོད་ཀྱི་དུས་ཟླ་བ་གཉིས། དེ་བཞིན་དུ་དགུན་སྨད། དཔྱིད་ཀ སོས་ཁ། དབྱར། སྟོན་གྱི་དུས་ཟླ་བ་གཉིས་སོ། །གཉིས་པ་གནས་གང་དུ་ཇི་ལྟར་བྱ་བ་ལ། གང་དུ་བྱ་བའི་གནས། ཇི་ལྟར་བྱེད་པའི་ཆོ་ག་དང་གཉིས། དང་པོ་ལ། གཉིས་ཀྱི་བློ་མཐུན་བྱ་བ་དང༌། མཚམས་གཅོད་པ་གཉིས།

ཇི་ལྟར་བྱ་བའི་ཆོ་ག་ལ། སྔོན་འགྲོ་དང༌། དངོས་གཞི་གཉིས། དང་པོ་ལ། ལས་ལ་མ་འདུས་པའི་གོང་དུ་བྱ་བ་དང༌། འདུས་ནས་བྱ་བ་གཉིས། དང་པོ་ནི། གསོ་སྦྱོང་གི་མདུན་རོལ་དུ་རང་རྒྱུད་ལ་ཉེས་ལྟུང་བྱུང་མ་བྱུང་བརྟགས་ནས། བྱུང་ན་ཕྱིར་འཆོས་པའོ། །གཉིས་པ་ལ། གནས་ལ་བློ་མཐུན་བྱ་བ། སོ་སོར་ཐར་པའི་མདོ་འདོན་པ། གསོལ་བའི་ལས་བྱ་བ་རྣམ་པར་བཞག་པ་འཛིན་དུ་གཞུག་པའོ། །དངོས་གཞི་ནི་གནས་བརྟན་གྱིས་སོ་སོ་ཐར་པའི་མདོ་ཚིག་ཕྱེད་ཀྱང་མ་འཁྲུལ་བར་བློ་ལ་འདོན་པའོ། །དེ་ཙམ་མི་ནུས་ན། གླེང་གཞི་དང་གསོལ་བ་ཚིག་ཏུ་བརྗོད་ཅིང༌། ལྷག་མ་ཐོས་པ་བསྒྲགས་པས་རུང་ངོ༌། །དེང་སང་ནི་འདི་ཁོ་ནའོ། །སྔ་མ་རྣམས་མ་གྲུབ་ན། བྱིན་གྱིས་རློབས། དེ་ཡང་མ་ནུས་ན། བརྩམ་པར་བྱ་ཞིང་འབྱུང་བར་བྱ། །ཞེས་སོགས་ཤོ་ལོ་ཀ་རེ་ཙམ་འདོན་པར་བྱའོ། །གཉིས་པ་དབྱར་ལ། སྦྱོར་བ་དང༌། དངོས་གཞི་གཉིས། དང་པོ་ལ། དུས་ནམ་གྱི་ཚེ་བྱ་བ། ཡུན་ཇི་ཙམ་གྱི་བར་དུ་བྱ་བ། གནས་མལ་སྟོབས་པ་དང་ཚུལ་ཤིང་བྲིམས་ནས་ཁྲིམས་སུ་བྱ་བ་བསྟན་པོ་བརྗོད་པའོ། །དང་པོ་ལ་དབྱར་སྔ་མ་ནི་དབྱར་ཟླ་འབྲིང་པོའི་ཚེས་བཅུ་དྲུག་ཕྱི་མ་ནི་དབྱར་ཟླ་ཐ་ཆུང་ཀྱི་ཚེས་བཅུ་དྲུག་ལའོ། །དུས་ནི་ཟླ་བ་གསུམ་དུའོ། །གཉིས་པ་དངོས་གཞི་ལ། དང་པོར་ཁས་བླངས་པའི་ཚུལ། བར་དུ་བསྲུང་བའི་ཚུལ། མཐར་གནས་པར་མ་ནུས་ན། དམིགས་བསལ་གྱི་དགག་དབྱེ་བྱའོ། །དང་པོ་ལ་བཅོ་ལྔའི་ཉིན་དགེ་འདུན་གྱི་ལས་བྱ་བ་དང༌། བཅུ་དྲུག་གི་ཉིན་སོ་སོར་ཁས་བླངས་པའོ། །བསྲུང་བའི་ཚུལ་དབྱར་ནང་དུ་རང་དོན་དུ་འགྲོ་ན་ཞག་བདུན་དང༌། དགེ་འདུན་གྱི་དོན་དུ་འགྲོ་ན་ཞག་བཞི་བཅུར་བྱིན་གྱིས་བརླབས་པའོ། །གསུམ་པ་དམིགས་བསལ་ལ། དགེ་འདུན་ཐམས་ཅད་དབྱར་ནང་དུ་བྱ་བས་འགྲོ་དགོས་ན། དུས་མིན་དུ་དགག་དབྱེ་བྱ་ཞིང༌། གང་ཟག་སོ་སོས་གནས་པར་མི་ནུས་ན། ཚོགས་ཀྱིས་དགག་དབྱེ་བྱའོ། །གསུམ་པ་དགག་དབྱེ་ལ་དངོས་དང༌།

དེ་ལ་འཕྲོས་ན་སྲ་རྐྱང་གི་རྣམ་གཞག་མདོ་ཙམ་བཤད་པ། དང་པོ་ལ། སྦྱོར་བ་དང༌། དངོས་གཞི་དང༌། མཇུག་དང་གསུམ། དང་པོ་ནི། གཙུག་ལག་ཁང་བྱི་དོར་བ་དང༌། སེང་གེའི་ཁྲི་བརྒྱན་ལ་སོགས་པ་བྱའོ། །གཉིས་པ་ནི། ཚེས་བཅུ་དྲུག་གི་སྐྱ་རེངས་མ་ཤར་བའི་མདུན་རོལ་དུ་བསྐོས་པའི་དགེ་སློང་གིས་རྩྭ་དཱུར་བ་བྲིམས་ནས། དགེ་སློང་རེ་རེའི་མདུན་དུ་ཆོ་ག་བྱེད་པའོ། །གསུམ་པ་ལ། ལྟུང་བའི་དགག་དབྱེ་གོ་བར་བྱ་བ་དང༌། རྫས་ཀྱི་དགག་དབྱེ་བརྩམ་པའོ། །གཉིས་པ་ལ། སྲ་བརྐྱང་གི་ཕན་ཡོན་དང༌། ཕན་ཡོན་ཅན་གྱི་སྲ་བརྐྱང་འདིངས་པའོ། །གསུམ་པ་ཕྱིར་བཅོས་པའི་ཚུལ་ལ། ལྟུང་བ་ཕྱིར་བཅོས་པ་དང༌། ལྟུང་བའི་རྒྱུ་རྩོད་པ། ཕྱིར་བཅོས་པ་གཉིས། དང་པོ་ལ་མི་སྤྲོས་པ་ནན་ཏུར་ཕྱིར་བཅོས་དང༌། སྤྲོས་པ་བཤགས་པའི་ཕྱིར་བཅོས་པ་གཉིས། ཕྱི་མ་ལ། མཐོལ་བའི་ཕྱིར་བཅོས་པ་དང༌། བཤགས་པས་ཕྱིར་བཅོས་པའོ། །དང་པོ་ནི། ལྟུང་བ་མི་འཆབ་པར་གསལ་པོར་བསྒྲོག་པའོ། །གཉིས་པ་ལ། ལྟུང་བ་གཞན། བཤགས་པ་ཕྱིར་བཅོས་པ་དང༌། དགེ་འདུན་ལྷག་མའི་དངོས་གཞི་དབྱུང་བས་ཕྱིར་བཅོས་པ། གཉིས་པ་རྩོད་པ་ཕྱིར་བཅོས་ནི། མདོ་ལས་མངོན་སུམ་དྲན་པ་ལ་མྱོང་དང༌། །དེ་བཞིན་གང་ལ་ངོ་བོ་ཉིད། །རྩྭ་རྣམས་བཀྲམ་པ་ལྟ་བུ་དང༌། །ཁས་བླངས་པར་ཡང་བྱ་བའོ། །ཞེས་པའི་ཚུལ་གྱིས་ཞི་བར་བྱེད་དོ། །རྩོད་པ་ཞི་བའི་ཕན་ཡོན་ནོ། །རྩོད་པ་ཞི་བས། དགེ་སློང་རང་རང་གི་ལུས་སེམས་བདེ་བར་གནས་པ་དང༌། ཀློག་པ་དང༌། བསམ་གཏན་གྱི་འཁོར་ལོ་ཡོངས་སུ་འཛིན་པ་གེགས་མེད་པ་དང༌། དགེ་འདུན་མཐུན་པས། འཇིག་རྟེན་གྱི་ཁམས་སུ་བདེ་ལེགས་འབྱུང་བ་དང༌། དེ་ལས་དམ་པའི་ཆོས་དར་ཞིང་རྒྱས་པར་འགྱུར་རོ། །ཇི་སྐད་དུ་དགེ་འདུན་མཐུན་པ་བདེ་བ་སྟེ། །མཐུན་པ་རྣམས་ཀྱི་དཀའ་ཐུབ་བདེ། །འཕགས་པ་རྣམས་ནི་མཐོང་བ་བདེ། །དམ་པ་དག་དང་འགྲོགས་པ་བདེ། །ཞེས་སོགས་གསུངས་སོ། །

འདིར་དགོས་པའི་ལས་དང༌། ལག་ལེན་དོགས་གཅོད་རྣམས་ནི་ལས་ཆོག་ལག་ལེན་བེའུ་བུམ་དང་ཐུན་མོང་པའི་འདུལ་བའི་རྣམ་པར་བཞག་པ་རྣམས་ལས་བྱུང༌། བསླབ་པར་བྱ་བའི་ཚུལ་མདོར་བསྡུས་པ་ཆོས་ལུང་ན་བཀའ་བཅུ་འཛིན་པ་སློབ་དཔོན་རིན་པོ་ཆེ་བསྟན་པའི་ཞལ་མངའ་ནས། ལེགས་པར་ཐོབ་པ་ཟིན་བྲིས་སུ་བསྒྲིགས་པ་འདི་ཉིད་ཤཱཀྱའི་དགེ་སློང་ཨཱ་ནནྡ་ཤྲཱི་བྷ་དྲས་སྦྱར་བའོ། །མངྒལཾ།།