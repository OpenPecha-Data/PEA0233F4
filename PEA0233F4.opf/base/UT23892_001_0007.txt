།རྒྱལ་དབང་ཀུན་དགའ་རིན་ཆེན་གྱི་ཤིན་ཏུ་གསང་བའི་རྣམ་ཐར་ཉམས་ལེན་བདུད་རྩིའི་ཆུ་རྒྱུན་ཞེས་བྱ་བ་བཞུགས་སོ།། །བདེ་ཆེན་སྒྱུ་མའི་གར་གྱི་རྣམ་རོལ་སྲིད་ཞིའི་དཔལ། །སྐུ་གསུམ་བདུན་ལྡན་དང་པོའི་མགོན་པོ་དྲི་མེད་ཆོས་སྐུ་ཉིད། །མི་འགྱུར་བདེ་བ་ཆེན་པོ་ཞེས་བྱ་དཔལ་ལྡན་རྡོ་རྗེ་འཆང༌། །ཟླ་བྲལ་བླ་མར་སྣང་བའི་ཞབས་པད་གཙུག་གིས་འདུད། །རྡོ་རྗེ་འཆང་དབང་ཁྱོད་ཉིད་ཇི་ལྟར་མཛད་པའི་ཆོ་འཕྲུལ་ནི། །ས་གསུམ་འཇིག་རྟེན་ཀུན་གྱིས་དཔག་པར་དཀའ་བ་ལས། །བཅོས་མིན་སྙིང་དད་ཁོ་ནས་རབ་ཏུ་བསྟོད་བགྱིས་ནས། །གསུང་དོན་དྲི་མེད་བཀའ་ཡིས་སྩལ་དུ་གསོལ། །དེ་ལྟ་བས་ན་བདག་ཉིད་ཆེན་པོ་ཉིད་ཀྱི། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་གནས་པ་ལས། བདག་ཅག་གི་སྣང་ངོར་ཇི་ལྟར་མཛད་པའི་རྣམ་ཐར་གསང་བ་ལས་ཀྱང་ཆེས་གསང་བ་མཛད་ནས་གནང་བ་ལས། ད་དུང་ཡང་དེ་ཉིད་ཀྱི་འཕྲོས་ལས། རྒྱལ་བ་གོང་མ་རྣམས་ཀྱི་བཀས་བྱིན་རླབས་ཇི་ལྟར་བྱུང་བའི་ཚུལ་དང༌། ལྷག་པའི་ལྷ་རྣམས་ཀྱིས་མཚན་མ་རྟགས་ཅི་ལྟ་བུ་བྱུང་བ་དང༌། བཀའི་སྲུང་མ་ཁྱད་པར་ཅན་རྣམས་ཀྱིས་ཕྲིན་ལས་རྣམ་བཞི་ཇི་ལྟར་བསྒྲུབ་པའི་ཚུལ་ལུགས་རྣམས་དང༌། ཁྱད་པར་དུ་རྗེ་ཉིད་ཀྱི་དགོངས་པའི་མཐིལ་ཕྱིན་པའི་གནས་ལུགས་ཐུགས་ཉམས་སུ་བཞེས་ཚུལ་རྣམས། ཟིན་བྲིས་ཞིབ་རྒྱས་ཤིག་གསང་བའི་རྣམ་ཐར་འདི་ལ་མུ་མཐུད་ནས་བྲི་རྒྱུ་གཅིག བཀའ་དྲིན་དུ་མས་བསྐྱང་བར་ཞུ་ལགས། སྣང་མཛད་ཆེན་པོ་ཐུབ་ཆེན་པོ། །ཆོས་སྐུ་ཆེན་པོ་ལྷུན་གྲུབ་ཆེ། །བདེ་བ་ཆེན་པོ་སྤྲུལ་སྐུ་ཆེ། །མཛད་པ་ཆེན་པོ་དོན་ཆེན་སྩོལ། །

ཤིན་ཏུ་གསང་བའི་རྣམ་ཐར་གྱི་ཞུ་བ་སྐུལ་ཚིག་ཉི་མའི་འོད་ཟེར་བླ་མ་གསོད་ནམས་རྒྱ་མཚོ་བས་ཞུས་པའོ །། ༈ །།ཨོཾ་སྭ་སྟི་སིདྡྷཾ། ཆོས་སྐུ་སྤྲོས་དང་བྲལ་བ་ནམ་མཁའི་དབྱིངས། །ལོངས་སྐུ་རྡོ་རྗེ་འཆང་ཆེན་ངོ་བོ་ཉིད། །སྤྲུལ་སྐུ་ཤཱཀྱ་ཐུབ་པས་འགྲོ་དོན་མཛད། །འཇིག་རྟེན་གསུམ་མགོན་བླ་མའི་ཞབས་པད་མཆོད། །ཅེས་བསྟོད་ནས་དེ་ཡང་རྒྱ་ཆེན་བསོད་ནམས་ཀྱི་དཔལ་གྱི་ཕན་པ་དང་བདེ་བའི་རྩ་ལག་ཏུ་གྱུར་ཅིང༌། སེམས་ཅན་ཐམས་ཅད་དང་ཀུན་གྱི་ཉེར་འཚོའི་གཞི་ཆེན་པོར་གྱུར་པ། བླ་ན་མ་མཆིས་ཞིང་གོང་ན་མེད་པ། རྒྱལ་བ་འཇིག་རྟེན་གསུམ་གྱི་མགོན་པོའི་རིང་ལུགས་དེ་དག་སྐྱོང་བ་རྣམས་ཀྱིས་ཅོད་པན་དུ་དབང་བསྐུར་བ་ཐོབ་པ། སྤྱན་སྔ་འབྲི་གུང་གླིང་པའི་རྒྱལ་ཚབ། མཚན་དོན་གོང་དུ་བརྗོད་པ་དོན་གྱི་སླད་དུ། བླ་མ་ཆེན་པོ་བསོད་ནམས་རྒྱ་མཚོ་བས། བདག་ཉིད་ལ་སྐྱེས་ཐོབ་དང་སྦྱངས་སྟོབས་ཀྱི་ཡོན་ཏན་མེད་ཀྱང༌། དུས་གསུམ་གྱི་སངས་རྒྱས་ཐམས་ཅད་ཀྱི་རྒྱལ་ཚབ། འབྲི་གུང་ཆོས་ཀྱི་རྗེ་འཇིག་རྟེན་གསུམ་གྱི་མགོན་པོའི་ཆོས་ཀྱི་སེང་གེའི་ཁྲི་ལ་རྡོ་རྗེ་འཆང་ཆེན་པོའི་རིགས་བསྡུས། སྐུ་གསུམ་མངོན་གྱུར་གྱི་སངས་རྒྱས། དུས་གསུམ་རྒྱལ་བའི་རྒྱལ་ཚབ། མཉམ་མེད་རིན་ཆེན་ཆོས་ཀྱི་རྒྱལ་པོས་གཙོ་མཛད། ཁ་ཆེའི་དགེ་སློང་ཤཱཀྱ་ཤྲཱིའི་རིང་ལུགས་སྐྱོང་བ། ཆོས་ལུང་ཚོགས་པའི་དགེ་སློང་འདུལ་བ་འཛིན་པའི་དགེ་འདུན་རྣམས་ཀྱིས་མངོན་པར་དབང་བསྐུར་བ་ཐོབ་པས། དེ་ཉིད་ཀྱི་གྲངས་ཀྱི་རིམ་པ་རྣམ་པར་གཞག་པའི་རེ་བ་དང༌། རང་རེ་འབྲི་གུང་པའི་ཆོས་མཛོད་དར་བ་དང༌། གདུལ་བྱར་གྱུར་པ་རྣམས་དད་པའི་སྤུ་ལོང་རྒྱས་པར་དམིགས་ཏེ། སླད་རོལ་དུ་གསང་བའི་རྣམ་ཐར་དགོས་ཅེས་བསྐུལ་བས། ཀུན་རྫོབ་སྤངས་ཏེ་ངེས་པ་དོན་གྱི་ཤར་ཚུལ་ཅུང་ཟད་ཡི་གེའི་རིས་སུ་བཀོད་དེ། འདན་ལུང་པའི་ས་ཕྱོགས་སུ་བསྐུར་ཞེས་ཐ་སྙད་བཞག་པ་དེའོ། །སླར་ཡང་དེའི་ཉེར་འཕྲོས་གོང་མ་རྣམས་ཀྱི་བཀའི་བྱིན་རླབས་ཇི་ལྟར་བྱུང་བའི་ཚུལ་དང༌།

ལྷག་པའི་ལྷ་རྣམས་ཀྱི་རྟགས་དང་མཚན་མ་ཇི་ལྟར་བྱུང་བའི་ཚུལ་དང༌། བཀའི་སྲུང་མ་ཁྱད་པར་ཅན་རྣམས་ཀྱིས་ཕྲིན་ལས་རྣམ་བཞི་ཇི་ལྟར་བསྒྲུབ་པའི་ཚུལ་ལུགས་རྣམས་དང༌། ཁྱད་པར་ཉིད་ཀྱི་དགོངས་པའི་མཐིལ་ཕྱིན་པའི་གནས་ལུགས་ཐུགས་ཉམས་སུ་བཞེས་ཚུལ་རྣམས་གསང་བ་ལས་ཀྱང་ཆེས་གསང་བ་བཤད་དུ་གསོལ་ཞེས་བསྐུལ་བའི་ངོར། ལན་དུ་མེད་པ་སྤངས་ཏེ་འདི་སྐད་བརྗོད་དོ། །རྒྱལ་བ་གོང་མ་རྣམས་ཀྱི་བཀས་བྱིན་རླབས་ཇི་ལྟར་བྱུང་བའི་ཚུལ་ལ། རྗེ་ཉིད་ཀྱིས་ཟབ་ཆོས་གསེར་ཁང་སྒོ་བཅད་མ་ནས། མི་རབས་བཅུ་གསུམ་པ་ལ་གདུལ་བྱའི་ལྷག་མ་སྐྱོང་བར་འོང༌། ཤིང་འདི་སྟྭ་ཡུ་སྟེའུ་ཡུ་བ་ཉན་པའི་ཚད་དུ་འོང་གསུངས་པའི་ལོ་གྲངས་ཤིང་ཚད་དུས་ཚོད་མཉམ་པས་ན། རྗེ་ཉིད་ཀྱིས་བདག་བྱིན་གྱིས་བརླབས་ཤིང་རྗེས་སུ་བཟུང་ངོ་སྙམ་མོ། །གཞན་ཡང་སློབ་དཔོན་པདྨ་འབྱུང་གནས་ཀྱིས་ལུང་ཟིན། མོན་གཏེར་སྟོན་པདྨ་གླིང་པས་གསུངས་ཏེ། གུ་རུའི་ལུང་བསྟན་ལས། འབྲི་གུང་སྤྱན་སྔ་འདི་ཨུ་རྒྱན་གྱིས་གསུང་གི་སྤྲུལ་པ་ཡིན་ཞེས་པ་དང༌། མ་འོངས་ལུང་བསྟན་དུ་ཚིགས་སུ་བཅད་དེ། ཞང་ཚན་འཁྲུགས་པས་དབུས་གཙང་སིལ་བུར་གཏོང་༔ མི་མཐུན་སྡེ་ལ་གནོད་པ་སྣ་ཚོགས་འབྱུང་༔ སྣང་མཛད་མི་གཡོ་རབ་ཏུ་བརྟན་པར་གནས༔ དེ་ནི་འབྲི་གུང་སྤྱན་སྔ་བཅུ་གསུམ་པ༔ ཞེས་གསུངས་སྣང་བས། མཉམ་མེད་ཨུ་རྒྱན་གྱི་བཀས་བྱིན་གྱིས་བརླབས་ཤིང་གནང་བ་སྦྱིན་པའོ། །གཉིས་པ་ལྟར་ན་ལྷག་པའི་ལྷའི་རྟགས་མཚན་མཐོང་བ་ལ། དཔལ་མཉམ་མེད་ཨུ་རྒྱན་པདྨ་འབྱུང་གནས་ཀྱི་དྲག་པོའི་གནས་ཏི་སྒྲོ་བྲག་དཀར་མཁའ་འགྲོ་འདུ་བ། སྡེ་ལྔའི་ཚོགས་ཁང་ཆེན་མོར་བདག་རྣམས་ཀྱིས། གུ་རུ་མཚོ་སྐྱེས་རྡོ་རྗེའི་ཚེ་སྒྲུབ་ཉམས་སུ་བླངས་པས། ཞག་བདུན་ཕྲག་གཅིག་གི་ཉིན། ཉམས་སྣང་ལྟ་བུ་ལ། གུ་རུ་རིན་པོ་ཆེ་སྐུ་མངོན་དུ་མཇལ་ཏེ། ཕྲེང་བའི་ཚད་གཅིག་སྟོན་པ་དང༌། བྱིན་གྱིས་རླབས་པའི་རྟགས་རྣམས་བྱུང་ངོ༌། །གསུམ་པ་བཀའི་སྲུང་མ་རྣམས་ཀྱིས་ཕྲིན་ལས་རྣམ་བཞི་སྒྲུབ་པའི་ཚུལ།

ཞི་བའི་ལས་སྒྲུབ་པ། བྱང་དུ་མེ་ཉག་རིང་མོའི་གྲྭ་པ་རྣམས་བཤར་དུས། ཇའི་སློང་མོ་ལ་ཕྱིན་པར་འདོད་ཀྱང༌། ནད་སྣ་ཚོགས་ཡོད་ཅེས་པའི་སྒྲས་སྐྲག་པར་གྱུར་པ་ལས། ནང་པར་ཐོ་རངས་ཀྱི་དུས་སུ། ཨ་ཕྱི་ཆོས་ཀྱི་སྒྲོན་མ་ཆིབས་ཞོན་ཁམས་མོའི་ཆས་སུ་བསྟན་ཏེ། འདི་སྐད་གསུངས་སོ། །དྲི་མ་མེད་པའི་འོད་ཟེར་ལྔ་འཕྲོ་བ། །ཞེས་གྲགས་ནས་བྱུང་བས། ནད་སྣ་རྣམས་ཀྱི་གནོད་པ་ལས་གྲོལ་བར་བྱས་སོ། །དབང་གི་ལས་སྒྲུབ་པ་ལ། བདག་རྣམས་མགོན་ཁང་རྙིང་མར་གུ་རུ་པདྨ་ཐོད་ཕྲེང་རྩལ་རྩ་གསུམ་དྲིལ་སྒྲུབ་ཉམས་སུ་བླངས་པས། ཞག་བདུན་ཕྲག་གཉིས་པ་ལ། མི་དམར་པོ་རལ་པ་ཁམ་སེར་གྱེན་དུ་བརྫེས་པ་ཞིག་གིས། ལྕགས་ཀྱུ་གཅིག ཞགས་པ་གཅིག ཕྲེང་བ་བརྒྱ་ཡོད་པ་གཅིག་བྱིན་བྱུང་བས། ཐ་སྙད་དུ་བཟུང་བའོ། །རྒྱས་པའི་ལས་སྒྲུབ་པ་ལ། གོང་དུ་བཀོད་པ་ལྟར་ཐོག་ཁ་གསེར་ཁང་ནང་མར། དཔལ་མགོན་ཕྱག་བཞི་པ་གཙོ་འཁོར་སེར་པོ་མངོན་སུམ་དུ་མཇལ་ཏེ། རྒྱས་པའི་ལས་གྲུབ་པའི་རྟགས་ཏེ། སྟག་ལུང་ཆོས་རྗེ་ངག་དབང་གྲགས་པས་ཀྱང་རྟགས་མཚན་འདི་བྱུང་བས། རྣམ་ཐར་དུ་རྒྱས་པར་ངོས་བཟུང་འདུག་པས་གཏན་ཚིགས་སུ་བྱས་སོ། །དྲག་པོའི་ཕྲིན་ལས་གྲུབ་ཚུལ་ནི། ཨ་ཕྱི་ཆོས་ཀྱི་སྒྲོན་མ་ཡུམ་མངའ་བདག་རྒྱལ་མོའི་ཚུལ་དུ་སྤྲུལ་ནས། འབྲི་གདན་སྡེ་འཁྲུགས་ཆེན་པོ་བྱུང་དུས་བདག་རྣམས་ཇི་ལྟར་འགྱུར་ཞེས་ཞུས་པས། སེམས་སྣ་མ་མང་དང་མི་སྐྱོན་ནོ། །ཞེས་གསུང་གི་སྣང་བ་སྦྱིན་པ་དང༌། བྱེ་བྲག་ཏུ་ཤིན་ཏུ་དཀའ་བའི་གནས་སྐབས་སུ། མཚེའུ་ཁའི་གཟིམས་ཆུང་འཕྱོང་རྩེ་ནང་མར། ནངས་པར་ཐོ་རངས་ཀྱི་སྐབས་སུ། བསྟན་སྲུང་ཨ་ཕྱི་ཆོས་ཀྱི་སྒྲོན་མ་དེ་ཉིད། ཆིབས་པ་ཆུ་རྟ་སྔོ་ནག་ལ་བཅིབས་ཏེ། རྒྱན་ཐམས་ཅད་ཀྱིས་རབ་ཏུ་སྤྲས། རྔམ་སྟབས་དང༌། བྱ་རྒོད་པོའི་སློག་པ་གསོལ་ནས་ཆིབས་རབ་ཏུ་བསྐྱོད་དེ་མངོན་སུམ་དུ་མཇལ་ཞིང་དགྲ་ཕྱོགས་སུ་འབྱོན་པ་མཐོང་བས། མི་མཐུན་པ་ཐམས་ཅད་ཚར་བཅད་དེ།

རང་རེའི་བསྟན་པ་ཟླ་བ་གཟའ་ལས་རྒྱལ་བ་བཞིན་དུ་བྱས་སོ། །ད་ནི་ཉམས་སུ་ལེན་ལུགས་དགོས་ཞེས་པ་ལ། མྱོང་བའི་བྱེ་བྲག་རྣམ་ཐར་གོང་དུ་རྣལ་འབྱོར་བཞི་གསུམ་བཅུ་གཉིས་སུ་བྱས་ཏེ་བཀོད་པ་ལྟར་དང༌། ད་ལྟ་ཐུན་བར་ཐམས་ཅད་དུ་གནས་ལུགས་ལ་བཞག་ནས། ཡུལ་སྣང་དང་སྲེ་བ་སྟེ། སྒོམ་པའི་བློ་དང་བྲལ་ཀྱང༌། ཤོར་ཐོབ་ཀྱི་སྙེམས་མེད་ཙམ་དུ་སྣང་ངོ༌། །མཚན་བཅས་ཀྱི་རིམ་པ་སྔ་ཐུན་དང་པོའི་དུས་སུ། རྡོ་རྗེའི་གླུས་བསྐུལ་ནས་བྱང་ཆུབ་མཆོག་ཏུ་སེམས་བསྐྱེད་པའི་ངང་ནས། ཧེ་རུ་ཀ་སྔོན་པོ་ལྷན་སྐྱེས་སུ་སྒོམ་པའི་རིམ་པ་གཉིས་དང་བཟླས་པ། བར་དུ་རྒྱ་གར་ཛོ་ཀིའི་བསྲུང་བཟློག་དང་ཚེ་སྒྲུབ། གསང་སྔགས་རྙིང་མའི་བསྲུང་བཟློག་དང་རྫས་སྔགས། སྒོམ་ཆེན་ཀླུ་མེས་ཀྱི་ཚེ་སྒྲུབ། ཡང་ཚེ་སྒྲུབ་རས་ཆུང་ལུགས། རླུང་དགང་བ། རྡོ་རྗེའི་བཟླས་པ། སྒྲོལ་མ་ཡིད་བཞིན་འཁོར་ལོ། མགོན་དཀར། རྒ་ལོ་དང་རྩྭ་མི་ལུགས་ཀྱི་ཚེ་སྒྲུབ། གུ་རུ་མཚོ་སྐྱེས་ལུགས་ཀྱི་སྒྲུབ་ཐབས་ཆེན་མོ། གཅོད་ལ་ཐུན་བཞིའི་རྣལ་འབྱོར་ལས། སྔ་ཐུན་དང་པོ་སྡེ་མགོན་གྱི་མངོན་དཀྱིལ་སྒྲུབ་ཐབས། འཁོར་ལོ་གཅིག་མ། མོས་གུས་སྲོག་འཁོར་གྱི་ལས་ཚོགས། ཐུགས་རྗེ་ཆེན་པོ་ཡིད་བཞིན་འཁོར་ལོ། གཏུམ་པོ་སུམ་རྩེགས། གསང་བདག་འགྲོ་བཟང་སྙིང་པོ་དང༌། འཕགས་པ་འཇམ་དཔལ་གྱི་སྒྲུབ་ཐབས་རྣམས་བྱེད། ལངས་ནས་ཕྱག་མཆོད་བསྡུས་པ། ཚ་ཐོག་ཏུ་རྗེ་གསུམ་ལྡན་མ། རྗེས་དྲན་རྣམས་འཆག་མེད། གུང་ཚིགས་ལ་རྗེས་དྲན་གྲོ་གཏོར། གཅོད་ཀྱི་གུང་ཐུན། དགོང་མོའི་སྐབས་སུ་གཅོད་ཐུན། རྗེ་ཉིད་ཀྱིས་མཛད་པའི་རྒྱུན་གཏོར་ཆ་བཅུ། བསྐང་གཏོར་སོགས་ཕྲིན་ལས་ཚང་མ། དེའི་རྗེས་སུ་གཤིན་རྗེའི་བསྲུང་བཟློག ཤེར་སྙིང༌། སེང་གདོང་སོགས་བཟློག་པ། མཚན་བརྗོད་སོགས་མདོ་ཕྲན་ཕལ་གཟུངས་རྣམས་གྲུབ་རྗེས། ཕྱག་མཆོད། སྲོད་ལ་གཅོད་ཀྱི་ཐུན་ཐ་མ། ཡེ་ཤེས་མགོན་པོ་འཁོར་ལོ་ལྔ་མའི་དམར་ཁྲིད། འོད་གསལ་འཛིན་པའི་བར་དང༌།

ཉལ་དམིགས་རྣམས་ཏེ། ཉིན་ཞག་ཕྲུགས་གཅིག་གི་དགེ་སྦྱོར་རོ། །ཟླ་བ་བྱུང་ངོ་ཅོག་གི་བཅོ་ལྔ་ལ། བརྒྱ་ཕྱག འཕགས་པ་དོན་ཡོད་ཞགས་པའི་རྟོག་པ་ལས་བྱུང་བའི་ཐེག་པ་ཆེན་པོའི་གསོ་སྦྱོང༌། སེམས་བསྐྱེད་ལེན་པ་སྔགས་སྡོམ་ལ་རིགས་ལྔ་སྡོམ་བཟུང་དང༌། དེའི་ཉིན་སྨན་ལྷ་མདོ་ཆོག འཇམ་སྡུད་སྨོན་གསུམ་བཟླས། ཡར་ངོའི་ཚེས་བཅུ་ལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་མ། མར་ངོ་ལ་རྗེ་བཙུན་རྡོ་རྗེ་རྣལ་འབྱོར་མ་ཞལ་གཉིས་མ། ཉེར་དགུ་ལ་དགུ་གཏོར་གསོལ་འདེབས་རིན་ཆེན་སྒྲོལ་མ་ཚང་མ་རྣམས་སོ། །ཤིན་ཏུ་ཆེས་གསང་བའི་རྣམ་ཐར་ཏེ། རབ་ཏུ་སྦ་བར་བྱའོ། །ད་ལྟ་ཉམས་སུ་ལེན་པ་འཆག་མེད་རྣམས་དྲི་བ་གྲོན་སྤངས་ཏེ། སྙིང་ནས་རྣམ་ཐར་ཁ་སྐོང་དང༌། མཉེས་བྱེད་དུ་བཀོད་པའོ། །དགེ་འདིས་བདག་གཞན་སེམས་ཅན་གྱིས། །དུས་གསུམ་བསགས་དང་ཡོད་པ་རྣམས། །བདག་ལ་སོགས་པ་དགེ་དོན་དུ། །ཕྱིན་ཅི་མ་ལོག་བསྔོ་བར་བགྱི། །ལེགས་བྱས་ཡར་ངོའི་ཟླ་ལྟར་འཕེལ་གྱུར་ཅིག། ། རྒྱལ་བ་ཀུན་དགའི་མཚན་ཅན་གྱི་ཤིན་ཏུ་གསང་བའི་རྣམ་ཐར་ཉམས་ལེན་བདུད་རྩིའི་ཆུ་རྒྱུན་ཞེས་བ་རྫོགས་སོ།། 