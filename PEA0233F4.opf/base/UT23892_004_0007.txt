།ཕྱག་རྒྱ་ཆེན་པོ་ལྔ་ལྡན་ནོར་བུའི་ཕྲེང་བའི་གསལ་བྱེད་ཅེས་བྱ་བ་བཞུགས་སོ། །ན་མོ་གུ་རུ། །གང་ཞིག་གདོད་ནས་མ་སྐྱེས་རང་བཞིན་མེད་དང་སྟོང་ཉིད་ཟབ་གསལ་ཆོས་ཀྱི་སྐུ། །མ་འགགས་གློ་བུར་རྟོག་པས་མ་སླད་གར་དགུའི་ཉམས་ལྡན་སྙིང་རྗེ་ཟུང་འཇུག་རྒྱལ་བ་ལོངས་སྤྱོད་རྫོགས། །ཞིང་ཁམས་ཀུན་ཏུ་རང་བཞིན་གནས་རིགས་དུ་མས་གདུལ་བྱའི་སྣང་བརྙན་བསྟན་ནས་སྨིན་དང་གྲོལ་མཛད་སྣ་ཚོགས་སྤྲུལ་པའི་སྐུ། །སྣང་གསུམ་གཅིག་བསྡུས་དཔལ་ལྡན་ཁྱབ་བདག་རྡོ་རྗེ་འཆང་ཆེན་ཉིད་ཀྱི་ངོ་བོ་སྐུ་བཞིའི་བདག་པོ་ཁྱོད་ལ་གུས་ཕྱག་འཚལ། །རྒྱལ་བའི་བཀའ་དང་བསྟན་བཅོས་མཁན་གྱི་མན་ངག་འགྲེལ་པ་དང༌། །རྣལ་འབྱོར་པ་ཡི་མྱོང་རྟོགས་རྟེན་འབྲེལ་མི་བསླུ་ཚད་མ་སྟེ། །ཚད་མ་བཞི་ཡིས་ལེགས་པར་གཏན་ལ་ཕབ་ནས་སྟོན་མཛད་སྙིང་པོའི་དོན། །ལྔ་ལྡན་གསལ་བྱེད་མ་ནོར་གཞུང་བཟང་འདིར་བརྗོད་བྱ། །ཞེས་པས་རྗེ་འཇིག་རྟེན་གསུམ་གྱི་མགོན་པོའི་ཞལ་ནས། བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་དང༌། །བསྔོ་བའི་གནད་དང་རྣམ་པ་ལྔ། །གསུངས་ཏེ་གཞུང་འདི་ལ་མཚན་གྱི་རྣམ་གྲངས་དུ་མ་ཞིག་མཛད་དེ། དེ་ཡང་ལྔ་ལྡན་རྡོ་རྗེའི་ཚིག་རྐང༌། ལྔ་ལྡན་རྟོགས་པའི་མགུར། ལྔ་ལྡན་སྐད་གསང་མ། ལྔ་ལྡན་ཤོག་ཁྲ་མ། ལྔ་ལྡན་དཔེར་བརྗོད་མ་དང༌། དེའི་རྩ་བའི་འགྲེལ་པ་དགེ་བའི་བཤེས་གཉེན་ཆེན་པོ་མཁས་པ་གྲུ་སྐྱ་མོས་མཛད་པའི་ཐེག་ཆེན་བསྟན་པའི་སྙིང་པོ་ལས། རྣམ་དག་དོན་དམ་སྟོན་པ་བདེ་གཤེགས་གསུང༌། །བླ་མའི་དྲིན་ཐོབ་དབེན་པར་ཆོས་བཞི་བསམ། །བསླབ་བྱ་རྣམ་བཞི་མ་ཉམས་བསྟན་པའི་སྲོག །བསྒོམ་བྱའི་ཆོས་ལྔ་འབྲས་བུས་འདི་དོན་རྫོགས། །ཞེས་པས། རྒྱལ་བའི་བཀའ་ཚད་མ་ལས་བྱུང་ཞིང༌། བརྒྱུད་པ་ཆུ་བོ་གསུམ་འདྲེས་ཀྱི་དོན་ཏེ། སྟོན་པ་ཡང་དག་པར་རྫོགས་པའི་སངས་རྒྱས་ཀྱི་བཀའ་འཁོར་ལོ་གསུམ་གྱི་ནང་ནས་ངེས་དོན་འཁོར་ལོ། དེའི་ནང་ནས་སྙིང་པོའི་མདོ་བཅུ།

དེ་ཡང་ཐེག་པ་ཆེན་པོ་རྒྱུད་བླ་མའི་དགོངས་པ། རྡོ་རྗེའི་གནས་བདུན་ལས་འདི་སྐད་ཅེས་བཤད། སངས་རྒྱས་ལས་ཆོས་ཆོས་ལས་འཕགས་པའི་ཆོགས། །ཚོགས་ལས་སྙིང་པོ་ཡེ་ཤེས་ཁམས་འཐོབ་སྟེ། །ཡེ་ཤེས་དེ་ཐོབ་བྱང་ཆུབ་མཆོག་ཐོབ་གཙོ། །ཞེས་གསུངས་པའི་དོན་ལྔ་ལྡན་ཏེ། གང་ཟག་ལས་མཉན་པར་བྱ་ཞེས་བླ་མའི་མན་ངག་དབེན་པར་ཆོས་བཞི་བསམ་པ་ནས། བསླབ་བྱའི་ཆོས་བཞི་དང་བསྒོམ་བྱའི་ཆོས་ལྔའོ། །དེ་ཡང་རང་འགྲེལ་ལས། ཤེས་བྱ་ཉི་མ་ལྟ་བུའི་ཆོས་བཞིས་ཕྱིའི་སྒྲོ་འདོགས་གཅོད། བསམ་བྱ་བདུད་རྩི་ལྟ་བུའི་ཆོས་བཞིས་སྣོད་ཀྱི་སྐྱོན་སེལ་བ། བསླབ་བྱ་གསེར་འགྱུར་གྱི་རྩི་ལྟ་བུའི་ཆོས་བཞིས་བསྟན་པའི་དོན་བསྒྲུབ་པ། བསྒོམ་བྱ་འབྲས་བུ་དོན་གྱི་ཆོས་ལྔས་བསྟན་པའི་དོན་བསྡུ་བ་དང་ལྔའོ་ཞེས་སོ། །དེ་ལ་ཤེས་པར་བྱ་བ་ལམ་གྱི་རྩ་བ་བླ་མ་བསྟེན་པ་དང་གཅིག བསྟེན་ཚུལ་དང་གཉིས། མཉེས་པ་བསྒྲུབ་པ་དང་གསུམ། ངག་ལས་ཐོས་བསམ་སྒོམ་གསུམ་དང་བཞིའོ། །བསམ་བྱ་ལ་བཞི་སྟེ། ཚེ་འདི་ལ་ཞེན་པའི་གཉེན་པོར་མི་རྟག་པ་བསྒོམ་པ། སྙོམས་ལས་དང་ལེ་ལོའི་གཉེན་པོ་དལ་འབྱོར་རྙེད་དཀའ་བསམ་པ། སྲིད་པ་ལ་བདེ་བར་ཆགས་པའི་གཉེན་པོར་འཁོར་བའི་ཉེས་དམིགས་བསམ་པ། རང་གི་ལུས་དོན་ཡོད་པར་བྱ་བའི་ཕྱིར་དུ་ཐར་པའི་ཕན་ཡོན་བསྒོམ་པའོ། །བསླབ་བྱ་ལ་བཞི་སྟེ། སྐྱབས་སུ་འགྲོ་བ་རྩོམ་བྱེད་དུ་བྱས་ཏེ། སྐྱབས་འགྲོའི་བསླབ་བྱ། སོ་ཐར་བསླབ་བྱ། གསང་སྔགས་བསླབ་བྱ་དང་བཞིའོ། །བསྒོམ་བྱ་ལ་ལྔ་སྟེ། རྒྱུའི་སྙིང་པོ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ། གསང་སྔགས་ཀྱི་སྙིང་པོ་ཡི་དམ་གྱི་ལྷ་བསྒོམ་པ། ཡོན་ཏན་གྱི་སྙིང་པོ་བླ་མ་བསྒོམ་པ། དོན་གྱི་སྙིང་པོ་ཕྱག་རྒྱ་ཆེན་པོ་བསྒོམ་པ། འབྲས་བུའི་སྙིང་པོ་བསྔོ་བ་བྱེད་པ་དང་ལྔའོ། །འདི་དག་གི་དོན་མན་ངག་ལ་བརྟེན་ཏེ། ཉམས་སུ་ལེན་པ་སྔོན་འགྲོ་དངོས་གཞི་རྗེས་སོ། །དང་པོ་གཉིས་ནི། ཐུན་མོང་དང་ཁྱད་པར་རོ། །དང་པོ་ལམ་ལོག་པ་ལས་སྐྱོབ་པར་བྱེད་པ་དཀོན་མཆོག་སྐྱབས་འགྲོའི་ཁྲིད།

ལམ་གྱི་སྒྲིབ་པ་སྦྱོང་བར་བྱེད་པ་རྡོ་རྗེ་སེམས་དཔའི་སྒོམ་བཟླས་དང་ཡི་གེ་བརྒྱ་པའི་ཁྲིད། ལམ་གྱི་ཚོགས་རྫོགས་པར་བྱེད་པ་མཎྜལ་གྱི་ཁྲིད་དང་གསུམ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་དངོས་གཞིར་སྟོན་པས་འདིར་མི་སྟོན།། ༈ །།དེ་ལ་དང་པོར་རང་ལུས་བསམ་གཏན་གྱི་ཡན་ལག་ལྔས་བདེ་བར་གནས་པའི་ངང་ནས། འདུས་བྱས་ཐམས་ཅད་མི་རྟག་པར་བསྒོམས་ཏེ། མཚན་མ་བཟང་པོའི་མདོ་ལས། སང་ཙམ་འཆི་འམ་སུས་ཤེས་ཀྱི། །དེ་རིང་ཉིད་ནས་བཏུད་དེ་བྱ། །འཆི་བདག་སྡེ་ཆེན་དེ་དང་ནི། །བདག་ཉིད་བཤེས་པ་མ་ཡིན་ནོ། །ཞེས་གསུངས་པ་ལྟར་བསྒོམ། དལ་འབྱོར་ཐོབ་པར་དཀའ་བ་བསྒོམ་པ་ནི། སློབ་དཔོན་ཆེན་པོ་ཞི་བ་ལྷའི་ཞལ་ནས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུས་དོན་གྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་ནས་ཡང་དག་འབྱོར་པར་ག་ལ་འགྱུར། །ཞེས་པའི་དོན་བསྒོམ། འཁོར་བའི་ཉེས་དམིགས་བསམ་པ། མདོ་སྡེ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། །ཡི་དྭགས་བཀྲེས་དང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་ཐུང་བས་ཉམས། །ལྷ་རྣམས་བག་མེད་པ་ཡིས་ཉམས། །ལྷ་མིན་འཐབ་དང་རྩོད་པས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་གསུངས་པ་ལྟར་སྙིང་པོ་མེད་པར་བསྒོམ། ཐར་པའི་ཕན་ཡོན་བསྒོམ་པ་མགོན་པོ་ཀླུ་སྒྲུབ་ཀྱི་ཞལ་ནས། ལུས་ཀྱི་སྒོ་ནས་རྣམ་པ་གསུམ། །ངག་གི་རྣམ་པ་བཞི་དག་དང༌། །ཡིད་ཀྱི་སྒོ་ནས་རྣམ་པ་གསུམ། །ཆང་མི་འཐུང་དང་འཚོ་བ་བཟང༌། །རྣམ་མི་འཚེ་དང་གུས་སྦྱིན་དང༌། །མཆོད་འོས་མཆོད་དང་བྱམས་པ་སྟེ། །མདོར་ན་ཆོས་ནི་འདི་ཡིན་ནོ། །ཆོས་འདིས་ངན་སོང་ལས་ཐར་ཏེ། །བདེ་བར་རྒྱལ་སྲིད་ཐོབ་པར་འགྱུར། །མི་ཡི་ཆོས་ལུགས་ལེགས་སྤྱད་ན། །ལྷ་ཡུལ་བགྲོད་པར་ཐག་མི་རིང༌། །འཛེགས་ན་ཐར་པ་གམ་ན་གནས། །ཞེས་གསུངས་པས་མི་ཆོས་བཅུ་དྲུག་བསྒོམ་པར་བྱའོ། །དེ་ལྟར་ཕན་ཡོན་ལ་བྲོད་པ་དང་ཉེས་དམིགས་ལ་འཇིགས་པ་བསྐྱེད།

འཁོར་བའི་སྡུག་བསྔལ་ལས་ཐར་ཞིང་ཐར་པའི་ཕན་ཡོན་ཐོབ་པར་བྱེད་པ་ལ། དཀོན་མཆོག་ལ་སྐྱབས་སུ་འགྲོ་ཞིང་སེམས་བསྐྱེད་འདི་ལྟར་བྱ་སྟེ། ཆོས་རྗེའི་ཞལ་ནས། ཁྱད་པར་རྣམ་པ་གསུམ་གྱི་ཁྱད་པར་གྱི་སྐྱབས་སུ་འགྲོ་དགོས་གསུངས། དེ་ལ་སྐྱབས་གནས་ཀྱི་ཁྱད་པར་བླ་མ་ཡི་དམ། དཀོན་མཆོག་རིན་པོ་ཆེ་རྣམ་པ་གསུམ། དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་སོ། །བསམ་པའི་ཁྱད་པར་སེམས་ཅན་ཐམས་ཅད་ལ་ལྷག་པའི་བསམ་པ་བསྐྱེད་པའོ། །དུས་ཀྱི་ཁྱད་པར་བྱང་ཆུབ་སྙིང་པོ་ལ་མཆིས་ཀྱི་བར་དུ་སྐྱབས་སུ་འགྲོ་བའོ། །དེ་ནས་མདུན་གྱི་ནམ་མཁར་ཁྲི་བཀོད་པ་མཆོག་དང་ལྡན་པའི་སྤོ་ལ་སྐྱབས་ཡུལ་རྣམས་གསལ་བཏབ། ཡན་ལག་བདུན་པ་ཕུལ། ངག་ཏུ་འདི་སྐད་བརྗོད་པར་བྱ་སྟེ། བདག་གཞན་མ་ཚོགས་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ལ་འདྲེན་པ་ཞུ། ཡི་དམ་ལ་རྒྱུད་བྱིན་གྱིས་བརློབ་པར་ཞུ། སངས་རྒྱས་ལ་སྟོན་པ་ཞུ། ཆོས་ལ་ལམ་ཞུ། དགེ་འདུན་ལ་གྲོགས་ཞུ། དཔའ་བོ་མཁའ་འགྲོ་ལ་དངོས་གྲུབ་ཞུ། ཆོས་སྐྱོང་སྲུང་མ་ལ་བར་ཆད་ཞི་བ་ཞུ་སྙམ་པ་ངག་ཏུ་འདོན་ཞིང་ཡིད་ལ་བསམས་ནས། དུས་ད་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ། མཁྱེན་བརྩེ་ནུས་པའི་བདག་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་སངས་རྒྱས་བཅོམ་ལྡན་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་དམ་པའི་ཆོས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཡེ་ཤེས་ཀྱི་སྤྱན་དང་ལྡན་ཞིང༌། རྫུ་འཕྲུལ་གྱི་ཞབས་དང་ལྡན་པ་རྣམས་ལ་སྐྱབས་སུ་མཆིའོ། །ཞེས་དཀོན་མཆོག་གི་ཡོན་ཏན་རྗེས་སུ་དྲན་པའི་སྒོ་ནས་བྱ་ཞིང༌། འདོད་དོན་གསོལ་བ་འདེབས་པ་ནི། མི་རྟག་རྒྱུད་ལ་སྐྱེ་བར་བྱིན་གྱིས་རློབས།

རྐྱེན་ངན་གྲོགས་སུ་འཆར་བར་བྱིན་གྱིས་རློབས། རྟོགས་པས་བདག་རྒྱུད་གྲོལ་བར་བྱིན་གྱིས་རློབས། ཐུགས་རྗེས་གཞན་རྒྱུད་སྨིན་པར་བྱིན་གྱིས་རློབས། མོས་གུས་དམ་བཅའ་བརྟན་པར་བྱིན་གྱིས་རློབས། རྟེན་འབྲེལ་ཐབས་ལ་མཁས་པར་བྱིན་གྱིས་རློབས། འབྲེལ་ཚད་དོན་དང་ལྡན་པར་བྱིན་གྱིས་རློབས། བསྐྱེད་རྫོགས་ཀྱི་ཏིང་ངེ་འཛིན་རྒྱུད་ལ་སྐྱེ་བར་བྱིན་གྱིས་རློབས། བདག་གི་རྒྱུད་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། ཞེས་སྐྱབས་ཡུལ་རྣམས་རང་ལ་བསྟིམ་སྟེ་སེམས་ཉིད་ངལ་བསོའི་རིམ་པ་ཕྱག་རྒྱ་ཆེན་པོའི་འདེབས་དང་པོ་ལ་མཉམ་པར་བཞག་པར་བྱའོ།། ༈ །།ཡང་སེམས་ཅན་ཐམས་ཅད་སངས་རྒྱས་ཐོབ་པར་བྱ། དེའི་ཆེད་དུ་བཅོམ་ལྡན་འདས་རྡོ་རྗེ་སེམས་དཔའི་སྒོམ་བཟླས་བྱ་སྙམ་དུ་སེམས་བསྐྱེད། རང་གི་སྤྱི་བོར་པདྨ་དང་ཟླ་བའི་དཀྱིལ་འཁོར་ཉ་ཡོངས་སུ་གང་བའི་དབུས་སུ། རྡོ་རྗེ་དཀར་པོ་ཧཱུྂ་གིས་མཚན་པ་དེ་ཡོངས་སུ་གྱུར་པ་ལས། བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་གངས་རིའི་རྩེར་ཉི་མའི་འོད་ཀྱིས་རེག་པ་ལྟར་དཀར་བ་ཞབས་ཕྱེད་སྐྱིལ་གྱི་གཡས་པའི་མཐེ་བོང་རང་གི་ཚང་བུག་ཏུ་ཟུག་པ། ཕྱག་གཉིས་ཀྱི་གཡས་རྡོ་རྗེ་ཐུགས་ཀར་འཛིན་ཅིང་གཡོན་དྲིལ་བུ་དཀུར་བརྟེན་པ། རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ། དེའི་ཐུགས་ཀར་ཟླ་བའི་དབུས་སུ་ཧཱུྂ་ལ་ཡི་གེ་བརྒྱ་པའི་སྔགས་ཀྱིས་བསྐོར་བའི་ཧཱུྂ་ལས་འོད་འཕྲོས། སེམས་ཅན་གྱི་སྒྲིབ་པ་སྦྱངས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་བདུད་རྩིའི་རྒྱུན་བཀུག་ཧཱུྂ་ལ་ཐིམ། དེ་ལས་བདུད་རྩིའི་རྒྱུན་བབ་སྐུའི་དབྱིབས་རྒྱུད་ཞབས་གཡས་པའི་མཐེ་བོང་གི་རྩེ་ནས་བབ། རང་གི་སྤྱི་བོའི་ཚངས་བུག་ཏུ་ཞུགས། ལུས་ལ་ཐིམ་པས་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ། ཉེས་ལྟུང་གི་ཚོགས་ཐམས་ཅད་དག བདུད་རྩིའི་རྒྱུན་མས་ཡར་འཁྱིལ་ལུས་ཐམས་ཅད་གང་སྟེ།

རྡོ་རྗེ་སེམས་དཔའི་སྐུར་གྱུར་པར་བསྒོམས་ལ། སྤྱི་བོ་རྡོ་རྗེ་སེམས་དཔའི་ཐུགས་ཀར་ཧཱུྂ་ལ་སྔགས་ཀྱིས་བསྐོར་བ་ལ་དམིགས་ཏེ། བཟླས་པ་འདི་ལྟར་བྱ། ཨོཾ་རྡོ་རྗེ་སེམས་དཔའ་བདག་ལ་བྱིན་གྱིས་རློབས། །བདག་ལ་བརྟེན་དགྱེས་དགྱེས་ཤིང་དགྱེས་པར་མཛོད། །བདག་ལ་དངོས་གྲུབ་ཐམས་ཅད་རབ་ཏུ་སྩོལ། །ལས་ཀུན་ལ་ཡང་བདག་སེམས་ངེས་ལེགས་མཛོད། །ཧཱུྂ་ཧཱུྂ་ཧ་ཧ་ཧ་ཧ་ཧོ། །བཅོམ་ལྡན་དེ་བཞིན་གཤེགས་ཀུན་གྱིས། །རྡོ་རྗེའི་བར་དུ་བདག་ནི་རྣམ་གྲོལ་མཛོད། །རྡོ་རྗེ་སེམས་དངོས་དམ་ཚིག་སེམས་ཆེ། ཨཱཿ །སྔགས་སུ་བཟླ་ན། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཾཿཀུ་རུ་ཧཱུྂ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱའཿ ཞེས་བཟླས་པར་བྱའོ། །ཐུན་བར་དུ། བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་ཉམས། །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་བོས་བདག་ལ་སྐྱོབས། །ཞེས་གསོལ་བ་བཏབ་པས། །བཅོམ་ལྡན་འདས་ཀྱི་ཞལ་ནས། །ཁྱོད་ཀྱི་སྡིག་སྒྲིབ་ངས་དག་པར་བྱའོ། །ཞེས་གནང་བ་སྦྱིན་པར་བསམས་ལ། བཅོམ་ལྡན་འདས་རང་ཉིད་ལ་ཐིམ་པར་བསམ་སྟེ། སྣང་སྟོང་ཟུང་འཇུག་རྡོ་རྗེ་སེམས་དཔའི་དོན་ལ་མཉམ་པར་བཞག་གོ། ༈ །།གསུམ་པ་ཚོགས་རྫོགས་པར་བྱེད་པ་མཎྜལ་ལ་གཉིས་ཏེ། སྒྲུབ་པའི་མཎྜལ་དང་མཆོད་པའི་མཎྜལ་ལོ། །རབ་རིན་པོ་ཆེའི་མཎྜལ། འབྲིང་ཤིང་རྡོ་སོགས་ཏེ། རིན་པོ་ཆེ་ཡིན་ན་དཔངས་སུ་སོར་བཞི་ཡན་ཆད་འབུལ་དུ་རུང༌། ས་ཤིང་ལ་སོགས་ཡིན་ན་འཁྲུ་གང་ལས་ཆུང་བ་འབུལ་དུ་མི་རུང་སྟེ། དེ་ལྟར་མཎྜལ་གང་ཡིན་ཡང་རྒྱུ་དང་དབྱིབས་ཕུན་སུམ་ཚོགས་དགོས་ཏེ།

ཞིང་ཁམས་དག་པར་སྐྱེ་བའི་དགོས་པ་ཡོད། དེ་ལྟར་མཎྜལ་གཡོན་དུ་བཟུང༌། རྒྱན་གཡས་པས་བཟུང་ནས་མཎྜལ་ཕྱི་སྟེ། མཎྜལ་རྡུལ་དང་བྲལ་བ་བཞིན་དུ། སེམས་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་དག་པར་བསམ་ལ་དབུས་སུ་ཚོམ་བུ་གཅིག་དགོད། གདན་བཀོད་པ་མཆོག་དང་ལྡན་པའི་སྤོ་ལ། སངས་རྒྱས་ཐམས་ཅད་འདུས་པའི་སྐུ་བླ་མ་རྡོ་རྗེ་འཆང་གི་རྣམ་པ་ལ་བརྒྱུད་པའི་ཚོགས་ཀྱིས་བསྐོར་ནས་བཞུགས་པར་བསམ། མདུན་དུ་གདན་བཀོད་པའི་སྟེང་དུ་ཡི་དམ་ལྷ་ཚོགས། གཡས་ཀྱི་གདན་གྱི་སྟེང་དུ་སངས་རྒྱས་དཀོན་མཆོག རྒྱབ་ཀྱི་གདན་གྱི་སྟེང་དུ་ཆོས་དཀོན་མཆོག གཡོན་གྱི་གདན་གྱི་སྟེང་དུ་དགེ་འདུན་དཀོན་མཆོག བར་ཐམས་ཅད་དུ་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་བཞུགས་པར་བསམས་ཏེ། ཏིང་ངེ་འཛིན་རྒྱལ་པོའི་མདོ་ལས། ཇི་ལྟར་མི་གང་འགྲོ་དང་འཆག་དང་འདུག་པ་དག །ཐུབ་མཆོག་ཟླ་བ་ཡིད་ལ་དྲན་བྱེད་པ། །དེ་ཡི་མདུན་ན་ཐུབ་པ་རྟག་ཏུ་བཞུགས། །དེ་ནི་རྒྱ་ཆེན་མྱ་ངན་འདའ་བར་འགྱུར། །ཞེས་གསུངས་པས།

མངོན་སུམ་དུ་བཞུགས་པར་བསྒོམས་པ་ལ། མཆོད་པའི་མཎྜལ་འབུལ་བ་ནི། མཎྜལ་གཞན་ཡོད་ན་སྟེགས་བུའམ་བ་གམ་སོགས་ལ་བཞག མེད་ན་ཚོགས་རྟེན་མདུན་གྱི་ནམ་མཁར་བཞུགས་པར་དམིགས་ལ། མཎྜལ་དེ་ཉིད་ལེགས་པར་ཕྱིས་ཏེ། དབུས་སུ་རི་བོ་མཆོག་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཉི་མ་ཟླ་བ། དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་ཕྱུར་བུར་གཏམས་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བ། མཆོད་པའི་སྤྲིན་ཕུང་བསམ་གྱིས་མི་ཁྱབ་པར་མོས་ལ་ངག་ཏུ། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། །རི་རབ་གླིང་བཞིས་ལེགས་པར་བརྒྱན་པ་འདི། །སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་རྣམ་དག་ཞིང་ལ་སྤྱོད་པར་ཤོག །གུ་རུ་ཨི་དམ་རཏྣ་མཎྜལ་ཀཾ་ནིརྻ་ཏ་ཡ་མི། ཡང་བླ་མ་ཡི་དམ་བདག་གི་ལུས་ལོངས་སྤྱོད་དགེ་རྩ་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ། ལྷ་འཕགས་པ་དཀོན་མཆོག་གསུམ། བདག་གི་ལུས་ལོངས་སྤྱོད་དགེ་རྩ་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ་ལོ། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་རྣམས་བདག་གི་ལུས་ལོངས་སྤྱོད་དགེ་རྩ་མཎྜལ་དང་བཅས་པ་འབུལ་ལོ། །བཞེས་ནས་བདག་ལ་རྟོགས་པ་མཆོག་ཏུ་གྱུར་པ་སྐྱེ་བར་མཛད་དུ་གསོལ་ལོ། །ཞེས་གསོལ་བ་མང་དུ་བཏབ། དེའང་ཚོགས་རྫོགས་པར་བྱེད་པ་མཎྜལ་འདི་གལ་ཆེ་སྟེ། རྒྱལ་བའི་ཡུམ་ལས། ཇི་སྲིད་དགེ་བའི་རྩ་བ་མ་རྫོགས་པར། །དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། །ཅེས་གསུངས་སོ། །དེ་ནས་ཚོགས་རྟེན་རྣམས་རང་ལ་བསྟིམ། དབྱེར་མེད་ཟབ་མོའི་དོན་ལ་མཉམ་པར་བཞག་པར་བྱའོ།། ༈ །།གཉིས་པ་ཁྱད་པར་གྱི་སྔོན་འགྲོ་ལ་གསུམ་སྟེ། བྱམས་པ་དང་སྙིང་རྗེ་བྱང་ཆུབ་སེམས་སོ། །དེ་ཡང་རྗེ་རིན་པོ་ཆེའི་ལྔ་ལྡན་དཔེར་བརྗོད་མ་ལས།

བྱམས་དང་སྙིང་རྗེའི་རྟ་ཕོ་ལ། །གཞན་ཕན་གྱི་དཀྱུས་ཐོག་མ་བཅད་ན། །ཁྲོམ་ལྷ་མིའི་འོར་ཆེ་མི་འབྱུང་བས། །སེམས་སྔོན་འགྲོ་འདི་ལ་ནན་ཏན་མཛོད། །ཅེས་གསུངས་པ། དང་པོ་ལ་བདུན་ནོ། །བྱམས་པ་མ་སྐྱེས་པ་སྐྱེ་བར་བྱེད་པའི་རྒྱུ། བྱམས་པའི་ངོ་བོ། བྱམས་པའི་བྱེད་ལས། བྱམས་པའི་བོགས་འདོན། མ་བསྒོམས་པའི་ཉེས་དམིགས། བསྒོམས་པའི་ཕན་ཡོན། ཐོབ་བྱ་འབྲས་བུའོ། །དང་པོ་སྐྱེ་བར་བྱེད་པའི་རྒྱུ་བྱས་པ་ཤེས་གཟོའི་དྲིན་ལས་ཏེ། ལུས་སེམས་སྐྲུན་པའི་ཕ་མ། རྣམ་དག་ཁྲིམས་ལ་བཀོད་པའི་མཁན་སློབ། བླང་དོར་གསལ་བར་སྟོན་པའི་སློབ་དཔོན་རྣམས་ཀྱི་དྲིན་དྲན་པར་བྱས་ལ། ཁྱད་པར་དུ་མ་དྲིན་ཆེ་སྟེ། ཇི་ལྟ་བུ་ཞེ་ན། རི་རབ་ཙམ་གྱི་ཟས་བྱིན། ལྷོ་སྤྲིན་ཙམ་གྱི་གོས་སྐོན། རྒྱ་མཚོ་ཙམ་གྱི་ནུ་ཞོ་བླུད་པས་བྱམས་པ་སྒོམ་པའི་རྒྱུ་ཡིན་ནོ། །བྱམས་པའི་ངོ་བོ་ནི། བྱམས་པ་གཅེས་ཕྲུག་མཐོང་ན་སྐྱེ། །སྙིང་རྗེ་མཛེ་ཕོའི་མདུན་དུ་སྐྱེ། །དགའ་བ་བཤེས་དང་འཕྲད་ན་སྐྱེ། །བཏང་སྙོམས་གཉིད་ཀྱི་བར་དུ་སྐྱེ། །གསུངས་པས། །བྱམས་པའི་ངོ་བོ་བྱམས་ལྷང་གི་སོང་ནས་འབྲལ་སྙིང་མི་འདོད་པ་ཞིག་འབྱུང་ངོ༌། །དེ་ཉིད་ངོ་བོ་ཡིན། བྱམས་པའི་བོགས་འདོན་ལ་གཉིས་ཏེ། རྩ་བའི་མ་ལ་བསྒོམ་པ་དང༌། སེམས་ཅན་ཐམས་ཅད་ལ་སྤེལ་ཏེ་བསྒོམ་པའོ། །མ་ལ་དྲིན་དྲན་པར་བྱས་ལ། བདེ་བ་དང་ལྡན་པར་གྱུར་ཅིག་སྙམ་དུ་བསྒོམས་པས། སྒོམ་པ་མ་ཡིན་གོམས་པ་ཡིན། །གོམས་དེ་བདག་ལ་རག་ལས་པས། །རྒྱུན་ཆད་མེད་པར་མཉམ་པར་བཞག །ཅེས་གསུངས་པས། །གོམས་པའི་མོད་ལ་བྱམས་པའི་ངོ་བོ་ཤར་ཡང༌། དེ་ནས་བོགས་འདོན་པ། སེམས་ཅན་ཐམས་ཅད་ཕ་མ་བྱས་ཤིང་དྲིན་ཆེ་སྟེ། མདོ་རང་ནས། ནམ་མཁའི་མཐར་ཐུག་གྱུར་པའི་སེམས་ཅན་རྣམས། །གང་གི་ཕ་མར་མ་གྱུར་གཅིག་ཀྱང་མེད། །ཅེས་གསུངས་པས། རྩ་བའི་མ་ལ་ཇི་ལྟར་བསྒོམས་པ་ལྟར་བསྒོམས་པས་སྐྱེ་ཞིང༌། མ་སྐྱེས་ན་རྩ་བའི་མ་ལ་བསྒོམ། མ་ལ་སྐྱེས་པ་དེ་ཡང་སྤེལ་ལ་ཤར་ལྷོ་ནུབ་བྱང་ཕྱོགས་མཚམས་ཐམས་ཅད་ཀྱི་སེམས་ཅན་ལ་བོགས་འདོན་ནོ། །བྱེད་ལས་ནི་འགལ་རྐྱེན་ཐམས་ཅད་ཟློག་པ་བྱམས་སྙིང་རྗེ་སྟེ།

བདུད་སྡིག་ཅན་གྱིས་བཅོམ་ལྡན་འདས་ལ་གསོལ་པ། ཁྱོད་ཀྱི་རལ་གྲི་འཁོར་ལོ་མདུང་ཐུང་དག་གིས་མིན། །བྱམས་པའི་མཚོན་གང་ཡིན་པས་ཁྱོད་ཉིད་རྒྱལ། །སྙིང་རྗེའི་མཚོན་གང་ཡིན་པས་ཁྱོད་ཉིད་རྒྱལ། །ཞེས་དང༌། བྱེད་ལས་མཐུན་ཕྱོགས་བཀྲ་ཤིས་དང་བདེ་ལེགས་ཐམས་ཅད་འབྱུང་བ་སྟེ། རྒྱལ་པོ་བྱམས་པའི་སྟོབས་བཞིན་ནོ། །མ་བསྒོམས་པའི་ཉེས་དམིགས་རྗེ་བཙུན་མི་ལའི་ཞལ་ནས། བྱམས་དང་སྙིང་རྗེ་མ་བསྒོམས་ན། །ཐེག་པ་དམན་པར་གོལ་བའི་རྒྱུ། །ཐབས་བྱང་ཆུབ་ཀྱི་སེམས་ལ་འབད་ཀྱང་འཚལ། །ཞེས་སོ། །བསྒོམས་པའི་ཕན་ཡོན་ནི། དབུ་མ་རིན་ཆེན་ཕྲེང་བ་ལས། ལྷ་མིས་བྱམས་པར་འགྱུར་བ་དང༌། །དེ་དག་ཀྱང་ནི་བསྲུང་བ་དང༌། །ཡིད་བདེ་བ་དང་བདེ་མང་དང༌། །དུག་དང་མཚོན་གྱིས་གནོད་མེད་དང༌། །འབད་པ་མེད་པར་དོན་ཐོབ་དང༌། །ཚངས་པའི་འཇིག་རྟེན་སྐྱེ་འགྱུར་ཏེ། །གལ་ཏེ་གྲོལ་བར་མ་གྱུར་ཀྱང༌། །བྱམས་ཆོས་ཡོན་ཏན་བརྒྱད་ལྡན་འཐོབ། །ཅེས་སོ། །སྙིང་རྗེའི་དམིགས་པའང་རྩ་བའི་མ་ལ་སྡུག་བསྔལ་བྲལ་འདོད་ཀྱི་དམིགས་པ་བསྒོམས་པས་སྙིང་རྗེའི་ངོ་བོ། ཇོ་བོ་རྗེའི་སྐྱེས་བུ་ཆེན་པོའི་ལུང་ལས། རང་རྒྱུད་རྟོགས་པའི་ཤེས་རབ་ཀྱིས། །གང་ཞིག་གཞན་གྱི་སྡུག་བསྔལ་ཀུན། །ཡང་དག་ཟད་པར་ཀུན་ནས་འདོད། །སྐྱེས་བུ་དེ་ནི་ཆེན་པོར་འདོད། །ཅེས་སོ། །རང་ཉིད་སྡུག་བསྔལ་ལས་གྲོལ་བར་འདོད་པ་བཞིན། སེམས་ཅན་ཐམས་ཅད་ཀྱི་སྡུག་བསྔལ་དག་པར་འདོད་པ་ནང་ནས་ཤར་ཏེ། བོགས་འདོན་གནོད་བྱེད་ལ་བསྒོམ། དེ་ལ་སྐྱེ་བར་དཀའ་བ་ཡིན་ཏེ། གནོད་བྱེད་ལ་མནར་སེམས་ཀྱི་དངོས་པོ་དགུ་དང་ལྡན་པས་སྐྱེར་མི་བཏུབ་སྟེ། དེ་ཉིད་ལ་དམིགས་པ་བསྐོར་ནས་དགྲ་གཉེན་རིས་ཆད་ཀྱི་བསམ་པ་མ་དག་གི་བར་དུ་བསྒོམས་པས། བྱེད་ལས་ནི། སྙིང་རྗེ་པདྨ་དཀར་པོ་ལས། བྱང་ཆུབ་སེམས་དཔའ་ཆོས་གཅིག་དང་ལྡན་ན་དེའི་རྟག་ཏུ་སངས་རྒྱས་ཀྱི་ཆོས་ཐམས་ཅད་མཆིས་པར་འགྱུར། ཆོས་གཅིག་པོ་གང་ཞེ་ན།

འདི་ལྟ་སྟེ་སྙིང་རྗེ་ཆེན་པོའོ། །ཞེས་སོ། །ཐོབ་བྱ་འབྲས་བུ་ནི། རྗེ་ཕག་མོ་གྲུ་པའི་ཞལ་ནས། །བྱམས་པའི་ཆུ་བོ་མི་གཅོད་ཅིང༌། །སྙིང་རྗེའི་རྩ་བ་རབ་བརླན་ཏེ། །བྱམས་སེམས་ལྗོན་ཤིང་རབ་རྒྱས་ནས། །ཉམས་རྟོགས་འབྲས་བུ་སྨིན་གྱུར་ཅིང༌། །ས་བཅུའི་མེ་ཏོག་རྒྱས་གྱུར་ནས། །དོན་གཉིས་འབྲས་བུ་སྨིན་མཛད་གསོལ། །ཞེས་མངོན་མཐོའི་ཡོན་ཏན་གཉིས་འཐོབ་སྟེ། ངེས་ལེགས་ཀྱི་ཡོན་ཏན་མ་ཐོབ་པས། རྗེ་སྒམ་པོ་པའི་ཞལ་ནས། རེ་ཞིག་སྔོན་འགྲོ་བདེ་བས་ཏེ། །ངེས་པར་འདོད་པ་ཐར་པ་ཡིན། །གསུངས་པས། ལྷ་མིའི་གོ་འཕང་ཐོབ་ཀྱང་འཁོར་བ་ལས་མ་འདས་པས། དེས་ན་བྱང་ཆུབ་ཀྱི་སེམས་བསྒོམ་པར་བྱ་སྟེ། སློབ་དཔོན་ཆེན་པོ་ཞི་བ་ལྷའི་ཞལ་ནས། བྱང་ཆུབ་སེམས་ནི་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །འགྲོ་བར་འདོད་དང་འགྲོ་བ་ཡིས། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་པས། དང་པོར་སྨོན་པའི་སེམས་བསྐྱེད་བསྒོམ་པ་ནི། བདག་དང་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པ་ལ་བར་དུ་གཅོད་པར་བྱེད་པའི་བདུད་དང་བདུད་ཀྱི་དཀྱིལ་འཁོར་གྱིས་གཙོ་བོ་བྱས་པའི་མ་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་མ་བརྒལ་བ་རྣམས་བསྒྲལ་བར་བྱ། མ་གྲོལ་བ་རྣམས་དགྲོལ་བར་བྱ། དབུགས་མ་ཕྱུང་བ་རྣམས་དབུགས་དབྱུང་བར་བྱ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱང་འདས་ཀྱི་ས་ལ་འགོད་པར་བྱ་སྙམ་དུ་འབྲས་བུ་ལ་དམ་བཅའ་སྟེ། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམས་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །གཞན་ཡང་བྱམས་པས་ཞུས་པའི་མདོ་ལས།

བྱང་ཆུབ་སེམས་དཔའ་ཆོས་གཅིག་དང་ལྡན་ན་ངན་སོང་ཐམས་ཅད་སྤོང་ཞིང༌། སྡིག་པའི་གྲོགས་པོའི་ལག་ཏུ་མི་འགྲོ་ལ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ། ཆོས་གཅིག་གང་ཞེ་ན་འདི་ལྟ་སྟེ། ལྷག་པའི་བསམ་པ་ཕུན་སུམ་ཚོགས་པའི་བྱང་ཆུབ་ཀྱི་སེམས་སོ། །གཉིས་པ་འཇུག་པ་བྱང་ཆུབ་ཀྱི་སེམས་དང་མི་ལྡན་ན་དང་པོའི་བསམ་པ་རྫོགས་པར་མི་ནུས་ཏེ། ཇོ་བོ་རྗེའི་ཞལ་ནས། སེམས་ཙམ་བསྐྱེད་ཀྱང་ཚུལ་ཁྲིམས་རྣམ་གསུམ་ལ། །གོམས་པ་མེད་ན་བྱང་ཆུབ་མི་འཐོབ་སྟེ། །ལེགས་པར་བསླབ་ནས་རྒྱལ་སྲས་སྡོམ་པ་ལ། །བརྩོན་པ་དྲག་པོ་བསྐྱེད་དེ་འབད་པར་བྱ། །ཞེས་དང༌། ཡང་དེ་ཉིད་ལས། འཇུག་སེམས་སྡོམ་པའི་བདག་ཉིད་མ་གཏོགས་པ། །ཡང་དག་སྨོན་པ་འཕེལ་བར་མི་འགྱུར་བས། །རྫོགས་པའི་སངས་རྒྱས་སྡོམ་པ་སྤེལ་འདོད་པས། །ཐོག་མར་འདི་ནི་འབད་པས་བླང་བར་བྱ། །ཞེས་གསུངས་པས། འཇུག་པ་སེམས་བསྐྱེད་ཀྱི་དམིགས་པ། སེམས་ཅན་ཐམས་ཅད་སངས་རྒྱས་ཐོབ་པའི་ཕྱིར་དུ། དུས་ད་ནས་བཟུང་སྟེ་སང་ཉི་མ་ད་ཙམ་གྱི་བར་ཇི་སྲིད་འཚོའི་བར་དང༌། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། ཟབ་མོ་ལྔ་ལྡན་གྱི་རིམ་པ་བསྒོམ་པར་བྱའོ་སྙམ་དུ་དམ་བཅའ་བརྟན་པོ་རེ་བྱེད་པ་ཀུན་རྫོབ་བྱང་ཆུབ་ཀྱི་སེམས་དང༌། སེམས་མཉམ་པར་བཞག་པ་དོན་དམ་བྱང་ཆུབ་ཀྱི་སེམས་ཏེ། འདི་གཉིས་དགེ་བ་རྒྱུན་ཆགས་སུ་ཡོད་ཅིང༌། སྤྱོད་འཇུག་ལས། དགེ་བ་གཞན་ཀུན་ཆུ་ཤིང་ལྟ་བུ་སྟེ། །འབྲས་བུ་སྐྱེས་ནས་ཟད་པར་འགྱུར་བ་སྟེ། །བྱང་ཆུབ་སེམས་ཀྱི་ལྗོན་ཤིང་རྟག་པར་ནི། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་དང༌། ཡང་དེ་ཉིད་ལས། བྱང་ཆུབ་སྨོན་པའི་སེམས་ལས་ནི། །འཁོར་ཚེ་འབྲས་བུ་ཆེར་འབྱུང་ཞིང༌། །ཇི་ལྟར་འཇུག་པའི་སེམས་བཞིན་དུ། བསོད་ནམས་རྒྱུན་ཆགས་འབྱུང་བ་མིན། །ཞེས་དང༌། ཡང་དེ་ཉིད་ལས།

དེང་ནས་བཟུང་སྟེ་སེམས་ཅན་ཁམས། །མཐའ་ཡས་རབ་ཏུ་བསྒྲལ་བའི་ཕྱིར། །མི་ལྡོག་པ་ཡི་སེམས་ཀྱིས་ནི། །སེམས་དེ་ཡང་དག་བླངས་གྱུར་ན། །དེ་ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུགས། །རྒྱུན་མི་འཆད་པ་དུ་མ་ཞིག །ནམ་མཁའ་མཉམ་པར་རབ་ཏུ་འབྱུང༌། །ཞེས་པས། རང་དོན་རྒྱུན་ཆགས་སུ་སྒྲུབ་པ་དང༌། གཞན་དོན་སྣ་ཚོགས་ལ་ཞུགས་ནས། བསྒྲུབས་པའི་ཕན་ཡོན་འདུན་པ་ནས། ཆོས་སྐུའི་བར་དུ་ཐོབ་པར་འགྱུར་ཏེ། སློབ་དཔོན་འཕགས་པའི་ཞལ་ནས། བྱང་ཆུབ་སེམས་ཀྱི་རང་བཞིན་སྐུ། །དཔལ་ལྡན་རྡོ་རྗེ་འཆང་ལ་འདུད། །ཅེས་པས་མཐར་ཐུག་ཐོབ་པའོ། །དངོས་གཞི་ལ་གསུམ་སྟེ། གསང་སྔགས་ཀྱི་སྙིང་པོ་ཡི་དམ་བསྒོམ་པ་དང༌། ཡོན་ཏན་གྱི་སྙིང་པོ་བླ་མ་བསྒོམ་པ་དང༌། དོན་གྱི་སྙིང་པོ་ཕྱག་རྒྱ་ཆེན་པོ་བསྒོམ་པ་ལས། དང་པོ་བསྐྱེད་རྫོགས་གཉིས་ལ་བརྟེན་དགོས་ཏེ། དཔལ་གསང་བ་འདུས་པའི་རྒྱུད་ལས། བསྐྱེད་པའི་རིམ་པ་ལེགས་གནས་ཤིང༌། །རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་ཀྱིས། །སྐས་ཀྱི་གདང་བུ་ལྟ་བུར་གསུངས། །ཞེས་པས། བསྐྱེད་རིམ་འདི་བྱེད་དེ་ལྔ་ལྡན་འདི་མ་རྒྱུད་ཀྱི་རྫོགས་རིམ་ཡིན་པས། བདེ་མཆོག་འཁོར་ལོ་ལྷན་སྐྱེས་དཔའ་བོ་གཅིག་པ་བསྒོམ་ཞིང༌། རྫོགས་རིམ་ཕྲ་ཐིག་གི་རྣལ་འབྱོར་སྐུ་བཞི་རྟགས་བརྒྱད་རྩ་རླུང་སོགས་བསྒོམ་པའོ། །དེ་ལ་བསྐྱེད་རིམ་བསྒོམ་པ་ནི། །རྗེ་རིན་པོ་ཆེའི་ཞལ་ནས། རང་ལུས་ལྷ་སྐུའི་རྒྱལ་པོ་ལ། །གཞི་འགྱུར་མེད་ཀྱི་བརྟན་ས་མ་ཟིན་ན། །མ་མཁའ་འགྲོའི་འཁོར་འབངས་མི་འདུ་བས། །ལུས་ཡི་དམ་གྱི་ལྷ་ལ་ནན་ཏན་མཛོད། །ཅེས་པའི་དོན་རྗེ་བཙུན་ཏིལླི་པའི་ཞལ་ནས། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །ཞེས་པས། ལུས་དངོས་པོའི་གནས་ལུགས་བྱང་ཆུབ་པ་ལྔ་ལ་བརྟེན་ཏེ། བསྐྱེད་རིམ་བསྒོམ་པས་ཏེ། ཀྱཻ་རྡོ་རྗེ་ལས། ཟླ་བ་ཡེ་ཤེས་མེ་ལོང་ལྡན། །རྟ་བདུན་པོ་ལས་མཉམ་ཉིད་ལྡན། །རང་ལྷའི་ས་བོན་ཕྱག་མཚན་ནི། །སོ་སོར་རྟོག་པ་བརྗོད་པར་བྱ། །ཐམས་ཅད་གཅིག་གྱུར་བྱ་ནན་ཏན། །རྫོགས་པ་ཆོས་དབྱིངས་དག་པ་སྟེ། །མཁས་པས་ཆོ་གར་གསུངས་པ་ཡི། །རྣམ་པ་ལྔ་པོ་བསྒོམ་པ་ཉིད། །ཅེས་པས།

དང་པོར་གཞི་སྟོང་པ་ཉིད་ལས་བྱང་ཆུབ་པ། གཉིས་པ་གདན་ཉི་ཟླ་ལས་བྱང་ཆུབ་པ། གསུམ་པ་ཐུགས་ཕྱག་མཚན་ལས་བྱང་ཆུབ་པ། བཞི་པ་གསུང་ཡིག་འབྲུ་ལས་བྱང་ཆུབ་པ། ལྔ་པ་སྐུ་ཡོངས་སུ་རྫོགས་པ་ལས་བྱང་ཆུབ་པ་སྟེ། མངོན་བྱང་ལྔས་བསྐྱེད་དོ། །དང་པོར་མ་ནམ་མཁའ་དང་མཉམ་པའི་སེམས་ཅན་ཐམས་ཅད་རྡོ་རྗེ་འཆང་གི་གོ་འཕང་ཐོབ་པར་བྱ་སྙམ་པ་ཀུན་རྫོབ་བྱང་ཆུབ་ཀྱི་སེམས་དང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཆོས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་པ་ཉིད་དུ་གྱུར་ཅེས་པ་ནི་དོན་དམ་སེམས་བསྐྱེད་དེ། གཞི་སྟོང་པ་ཉིད་ལས་བྱང་ཆུབ་པའོ། །སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར། རཾ་ལས་མེའི་དཀྱིལ་འཁོར། བཾ་ལས་ཆུའི་དཀྱིལ་འཁོར། ལཾ་ལས་སའི་དཀྱིལ་འཁོར། སུཾ་ལས་རི་རབ་ལྷུན་པོ། དེའི་སྟེང་དུ་པཾ་ལས་སྣ་ཚོགས་པདྨ་འབུམ་ལྡན། ཨ་དང་རཾ་ལས་ཟླ་ཉི། གདན་ཉི་ཟླ། དེའི་སྟེང་དུ་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྂ་གིས་མཚན་པ། ཐུགས་ཕྱག་མཚན་དང་གསུང་ཡིག་འབྲུ། དེ་ལས་འོད་འཕྲོས་དོན་གཉིས་བྱས་ཚུར་འདུས་ཡོངས་སུ་གྱུར་པ་ལས། རང་ཉིད་དཔལ་འཁོར་ལོ་བདེ་མཆོག་ཡབ་ཡུམ་ཝ་ལེ་གྱུར་པ་ནི་སྐུ་ཡོངས་སུ་རྫོགས་པ་ལས་བྱང་ཆུབ་པའོ། །དེ་ལྟར་རང་ཉིད་རིལ་པོར་འཛིན་པ་ལས། རྣམ་གྲངས་གཞན་དུ་རྗེས་སུ་ཞིག་པའི་བཞིན་ལག་ཁ་དོག་རིམ་གྱིས་གསལ་འདེབས་དགོས་ཏེ། ཧེ་བཛྲ་ལས། བཞིན་ལག་ཁ་དོག་བསྐྱེད་པ་ནི། །བསྐྱེད་པ་ཙམ་གྱིས་རྣམ་པར་གནས། །ཞེས་པའི་དོན་ནོ། །དེ་ལྟར་རང་ཉིད་ཡབ་ཧེ་རུ་ཀ་སྔོན་པོ་ནམ་མཁའ་དྲི་མ་མེད་པའི་མདོག་ལྟར་སྔོ་བ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ། དབུ་སྐྲ་རལ་པ་སྤྱི་བོར་བཅིངས་པའི་རྩེར་ཡིད་བཞིན་གྱི་ནོར་བུ། ལོགས་གཡས་སུ་སྣ་ཚོགས་རྡོ་རྗེ། གཡོན་དུ་ཟླ་བ་ཕྱེད་པ། ཐོད་པ་སྐམ་པོ་ལྔས་དབུ་ལ་བརྒྱན་པ། རློན་པ་ཁྲག་འཛག་པ་ལྔ་བཅུ་རྩ་གཅིག་མིའི་རྒྱུ་མ་ལ་རྒྱུས་པའི་དོ་ཤལ་འཕྱང་བ།

ཕྱག་རྒྱ་དྲུག་དང་རུས་པའི་རྒྱན་ཆ་དྲུག་གིས་བརྒྱན་པ། སྟག་གི་པགས་པའི་ཤམ་ཐབས། ཞབས་གཡས་དུས་མཚན་གྱི་ནུ་མའི་བར་དུ་བརྐྱང་ཞིང༌། གཡོན་གྱི་འོག་ཏུ་འཇིགས་བྱེད་ནག་པོའི་མགོ་བོ་བརྫིས་པ། སྒེག་པ། དཔའ་བ། མི་སྡུག་པ་སྟེ་སྐུའི་ཉམས་གསུམ་དང༌། རྒོད་དང་དྲག་ཤུལ་འཇིགས་སུ་རུང་བ་སྟེ་གསུང་གི་ཉམས་གསུམ་དང༌། སྙིང་རྗེ་རྔམ་དང་ཞི་བ་སྟེ་ཐུགས་ཀྱི་ཉམས་གསུམ་སྟེ་གར་གྱི་ཉམས་དགུ་དང་ལྡན་པར་བསྒོམ། དེའི་པང་དུ་ཡུམ་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཉིས་ཕྱག་གཉིས་མ་དང་སྙོམས་པར་བཞུགས་པ་སྟེ། ཡུམ་གྱི་དབུ་སྐྲ་རལ་པ་སྤྱི་བོའི་གྱེན་དུ་བསྒྲེངས་པའི་རྩེ་མོར་རྡོ་རྗེ་ཕྱེད་པ་སླང་ཞིང༌། ཟར་བུ་རྒྱབ་ཏུ་རྟིང་བར་དུ་གྲོལ་བ། རྩ་ཞལ་ཁྲོ་ཞལ་སྤྱན་གསུམ་མཆེ་བ་གཙིགས་པས་ཡབ་ཀྱི་མཆུའི་སྦྲང་རྩི་འཇིབ་པ། རྣ་ལྟག་གཡས་སུ་ཕག་ཞལ་གྱི་ངུར་སྒྲ་སྒྲོགས་པས་ཁམས་གསུམ་དབང་དུ་བསྡུད་ཅིང་སྲིད་གསུམ་ཟིལ་གྱིས་གནོན་པ། ཕྱག་གཡས་གྲི་གུག་ཡབ་ཀྱི་ཕྲག་པ་གཡོན་པའི་སྟེང་དུ་རྒྱངས་ཏེ་འཛིན་པ། གཡོན་པ་ཐོད་པ་ཁྲག་གིས་བཀང་བ་ཡབ་ཀྱི་མགུལ་ལ་འཁྱུད་ཅིང་ཞལ་དུ་སྟོབ་པ། ཐོད་པ་སྐམ་པོ་ལྔའི་དབུ་རྒྱན་དང་རློན་པའི་དོ་ཤལ་ཕྱག་རྒྱ་ལྔ་དང་རུས་པའི་རྒྱན་གྱིས་སྤྲས་པ། ཞབས་གཡོན་ཡབ་ཀྱི་གཡས་དང་ལྷན་ཅིག་ཏུ་དུས་མཚན་གྱི་ནུ་མའི་བར་དུ་བརྫིས་པ། གཡས་པ་ཡབ་ཀྱི་རྐེད་ལ་འཁྲིལ་བས་སྙོམས་པར་ཞུགས་པའི་ཡབ་ཡུམ་གྱི་སྤྱི་བོར་ཨོཾ། མགྲིན་པར་ཨཱ། ཐུགས་ཀར་ཧཱུྂ་དང་བྂ་ལས་འོད་འཕྲོས་པས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། དམ་ཚིག་པ་དང་གཉིས་སུ་མེད་པར་གྱུར། སླར་ཡང་འོད་འཕྲོས་རིགས་ལྔ་སྤྱན་དྲངས། དབང་བསྐུར་ལུས་གང་དྲི་མ་དག ཆུའི་ལྷག་མ་ཡར་ལུད་པས་གཙོ་བོ་ལ་མི་བསྐྱོད་པ་དང༌། ཡུམ་ལ་རྣམ་པར་སྣང་མཛད་ཀྱིས་དབུ་བརྒྱན། དབང་གི་ལྷ་རྣམས་རང་ལ་ཐིམ་པའི་ངང་ནས། བདག་བྱིན་གྱིས་རླབས་པ་དགོས་ཏེ།

དཔལ་གསང་བ་འདུས་པ་ལས། བདག་ཉིད་སངས་རྒྱས་ཐམས་ཅད་དང༌། །བདག་ཉིད་རྒྱལ་བ་ཐམས་ཅད་དང༌། །བདག་ཉིད་དཔའ་བོ་རྣལ་འབྱོར་མ། །བདག་ཉིད་སེམས་དཔའ་ཐམས་ཅད་ཀྱི། །བདག་ཉིད་རབ་ཏུ་བསྒྲུབ་པར་བྱ། །ཞེས་པས། གདན་གསུམ་ཚང་དགོས་ཏེ། ལུས་བདག་བྱིན་གྱིས་བརླབ་པ། གཟུགས་ཀྱི་ཕུང་པོ་ལ་རྣམ་པར་སྣང་མཛད། ཚོར་བའི་ཕུང་པོ་ལ་རྡོ་རྗེ་ཉི་མ། འདུ་ཤེས་ཀྱི་ཕུང་པོ་ལ་པདྨ་གར་གྱི་དབང་ཕྱུག འདུ་བྱེད་ཀྱི་ཕུང་པོ་ལ་རྡོ་རྗེ་རྒྱལ་པོ། རྣམ་པར་ཤེས་པའི་ཕུང་པོ་ལ་རྡོ་རྗེ་སེམས་དཔའ་སྟེ། བཅོམ་ལྡན་འདས་རྒྱལ་བ་རིགས་ལྔའི་བདག་ཉིད་དོ། །ཡུམ་གྱི་ལྟེ་བར་རྡོ་རྗེ་ཕག་མོ་དམར་མོ། སྙིང་གར་གཤིན་རྗེ་མ་སྔོན་མོ། མགྲིན་པར་རྨོངས་བྱེད་མ་དཀར་མོ། མགོ་བོར་སྐྱོད་བྱེད་མ་སེར་མོ། སྤྱི་གཙུག་ཏུ་སྐྲག་བྱེད་མ་ལྗང་ཁུ། ཡན་ལག་ཐམས་ཅད་ལ་ཙཎྜི་ཀ་དུད་ཁ་རྣམས་ཀྱིས་མཚན་པ་སྟེ། ཡབ་ཡུམ་གཉིས་ལ་གོ་ཆ་བཅུ་གཉིས་ཀྱི་ལྷ་བཀོད། ངག་བྱིན་གྱིས་བརླབ་པ་ཡབ་ཡུམ་གྱི་སྙིང་པོ་དང༌། ཉེ་སྙིང་བཟླས་པར་བྱ་སྟེ། ཡབ་ཀྱི་སྙིང་པོ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྂ་ཕཊ྄྄ཿ ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། 

ཉེ་སྙིང་ནི། ཨོཾ་ཧྲཱིཿཧ་ཧ་ཧུཾ་ཧཱུྂ་ཕཊ྄྄། ཡུམ་གྱི་སྙིང་པོ་ནི། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་བཛྲ་བཱཻ་རོ་ཙ་ནི་ཡེ་ཧཱུྂ་ཧཱུྂ་ཧཱུྂ་ཕཊ྄་ཕཊ྄་ཕཊ྄་སྭཱ་ཧཱ། ཉེ་སྙིང་པོ་ནི། ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧཱུྂ་ཕཊ྄྄། ཅེས་བཟླས་པར་བྱའོ། །བཟླས་པ་ལ་སྐྱོ་ན་གོ་བ་བཞག་པར་བྱ་སྟེ། བསྐྱེད་རིམ་ལ་ཀུན་བཏགས་དང༌། གཞན་དབང་དང༌། ཡོངས་གྲུབ་གསུམ་དུ་འདོད་དེ། ཀུན་བཏགས་མ་ཡིན་ཏེ། གཤིས་ལ་མི་གནས་ན་བལྟས་པས་མི་འགྱུར་བའོ། །གཞན་དབང་ཁོ་ན་མ་ཡིན་ཏེ། རྐྱེན་གཞན་ལ་ངེས་པ་ཁོ་ནར་མ་ངེས་པའོ། །ཡོངས་གྲུབ་དུ་བཞེད་དེ། དཔལ་གསང་བ་འདུས་པ་ལས། མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་རབ་ཏུ་གྲགས། །རྡོ་རྗེའི་སྐྱེ་མཆེད་ཉིད་དག་ནི། །བྱང་ཆུབ་སེམས་དཔའི་དཀྱིལ་འཁོར་མཆོག །ས་ནི་སྤྱན་ཞེས་བྱ་བ་སྟེ། །ཆུ་ཡི་ཁམས་ནི་མ་མཱ་ཀི། །དཀར་དང་སྒྲོལ་མ་ཞེས་བྱ་སྟེ། །མེ་དང་རླུང་དུ་རབ་ཏུ་གྲགས། །གཟུགས་སྒྲ་ལ་སོགས་སྔགས་པ་ཡི། །ལྷ་ཉིད་དེ་ནི་རབ་ཏུ་ངེས། །ཞེས་པའི་དོན། ད་ནི་སྒོམ་པར་བྱེད་པ་ལ་རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པ་གསུམ་ལས། རྣམ་པ་གསལ་བ་དང་ཤ་ཁྲག་རྡོས་བཅས་མ་ཡིན་པ་སྒྱུ་མའི་དཔེ་གསུམ་མམ་བཅུ་གཉིས་ལྟར་ཤེས་པར་བྱ་སྟེ། མགོན་པོ་ཀླུ་སྒྲུབ་ཀྱི་ཞལ་ནས། ཁོང་སྟོང་ཁྱོད་ཀྱི་སྐུ་ལ་མེད། །ཤ་དང་རུས་པ་ཁྲག་མེད་ཅིང༌། །སྐུ་ལ་བཀྲེས་མེད་སྐོམ་པ་མེད། །གཙང་དང་མི་གཙང་བ་ཡང་མེད། །ནམ་མཁའ་ལ་ནི་འཇའ་ཆེན་བཞིན། །ཁྱོད་ཀྱི་སྐུ་ནི་སྟོན་པར་མཛད། །ཅེས་དང༌། མཁའ་འགྲོ་མ་རྡོ་རྗེ་གུར་ལས། གང་ཞིག་ང་ཡི་སྐུ་བསྒོམས་པས། །གལ་ཏེ་སྒྱུ་མའི་གཟུགས་ཀྱིས་སམ། །གང་ཞིག་རྨི་ལམ་འདྲ་བར་ནི། །ཤིན་ཏུ་སྒོམ་པར་བྱེད་གྱུར་པས། །མངོན་སུམ་ཉིད་དུ་མཐོང་བར་འགྱུར། །ཞེས་དང༌། དཔལ་ཕག་མོ་གྲུ་པའི་ཞལ་ནས། འཇའ་ཚོན་ལྟ་བུའི་ལྷ་སྐུ་བསྒོམ། །དགོས་པ་ཐ་མལ་ཞེན་པ་སྤོང༌། །གསུངས་པས།

རྣམ་པ་གསལ་བ་འཇའ་ཚོན་ལྟར་བདེན་མེད་དུ་བསྒོམ། སྟོང་པའི་རྣམ་དག་དྲན་པ་ལ། རང་བཞིན་རྟགས་ཀྱི་རྣམ་དག་དང༌། སྟོང་པའི་རྣམ་དག་གཉིས་ཏེ། རྒྱུ་བསོད་ནམས་དང་ཡེ་ཤེས་ཀྱི་དོན་ཡིན་ཏེ། དང་པོ་སྒོམ་པ། ཀྱཻ་རྡོ་རྗེ་ལས། སྤྱི་བོ་བདག་ཉིད་མི་བསྐྱོད་པ། །མགུལ་གྱི་ཕྲེང་བ་རིན་ཆེན་བདག །ལག་པར་རྣམ་པར་སྣང་མཛད་བརྗོད། །སྐེ་རགས་དག་ལ་དོན་ཡོད་གནས། །ཡན་ལག་རྣམས་ལ་རྡོ་རྗེ་འཛིན། །ཞེས་གསུངས་པས། ཕྱག་རྒྱ་དྲུག་གིས་བརྒྱན་པའི་དོན་བསྒོམ། དེ་བཞིན་དུ་རྒྱན་ཆ་ལུགས་རེ་རེ་ལ་རྣམ་དག་རེ་བསྒོམས་པས་སངས་རྒྱས་ཀྱི་བྲལ་བ་དང་རྣམ་པར་སྨིན་པའི་འབྲས་བུ་རེ་རེ་སྟེར། མ་བསྒོམས་ན་ཤོར་ཁེ་དང་ཉེས་དམིགས་རེ་འབྱུང་ཞེས་སོ། །སྟོང་པའི་རྣམ་དག་དྲན་པ་ལྟ་བ་མདོར་བསྡུས་ལས། སྣང་ཞིང་སྟོང་ལ་སྟོང་ཞིང་སྣང༌། །དཔེར་ན་ཆུ་ཡི་ལྦུ་བ་བཞིན། །དེ་ལྟར་གཉིས་མེད་གཏན་ལ་ཕབ། །ཅེས་གསུངས་པས། བསྐྱེད་རིམ་བདེན་མེད་དུ་རྟོགས་དགོས་པའི་དོན་ནོ། །རང་ཉིད་ང་རྒྱལ་བརྟན་པ་སྣང་བ་སྐུའི་འཁྱེར་སོ། །གྲགས་པ་གསུང་གི་འཁྱེར་སོ། །དྲན་རིག་ཐུགས་ཀྱི་འཁྱེར་སོ་གསུམ་དང་མ་བྲལ་བ་དགོས་ཏེ། ཀྱཻ་རྡོ་རྗེ་ལས། བདག་མེད་རྣལ་འབྱོར་ལྡན་པའམ། །ཡང་ན་ཧེ་རུ་ཀ་དཔལ་བརྩོན། །གཞན་པའི་སེམས་ཀྱིས་སྐད་ཅིག་ཀྱང༌། །དངོས་གྲུབ་འདོད་པས་མི་གནས་སོ། །ཞེས་པས་བདེན་མེད་དུ་བསྒོམ། རྗེས་ཞིག་གི་རིམ་པས་འོད་གསལ་དུ་འཇུག་ན། ཐུན་མཚམས་སུ་ཉེར་བསྡུ་བྱེད་དེ། དཔལ་གསང་བ་འདུས་པ་ལས། སྤྱི་བོ་ནས་ནི་རྐང་པའི་བར། །ཇི་སྲིད་སྙིང་གར་ཕྱིན་གྱི་བར། །རྣལ་འབྱོར་ཡང་དག་མཐའ་ལ་འཇུག །རིལ་པོར་འཛིན་པ་ཞེས་བརྗོད་དོ། །རྒྱུ་དང་མི་རྒྱུའི་འགྲོ་བ་ཡི། །དང་པོ་འོད་གསལ་བར་བྱས་ཏེ། །ཕྱིས་ནས་བདག་ཉིད་དེ་བཞིན་བྱེད། །རྗེས་སུ་ཞིག་པའི་རིམ་པའོ། །ཇི་ལྟར་དབུགས་ནི་མེ་ལོང་ལ། །ཇི་སྲིད་ཀུན་ཏུ་ཐིམ་གྱུར་པ། །ཐམས་ཅད་སྟོང་པའི་འོད་གསལ་ལས། །སྒྱུ་འཕྲུལ་དྲྭ་བ་ཐིམ་པར་འགྱུར། །ཇི་ལྟར་ཆུ་དག་དྭངས་པ་ལ། །ཉ་དག་མྱུར་དུ་ལྡང་བ་ལྟར། །ཐམས་ཅད་སྟོང་པའི་འོད་གསལ་ལས། །སྒྱུ་འཕྲུལ་དྲྭ་བ་ལྡང་བར་འགྱུར། །ཞེས་ཏེ།

ཐུགས་ཀའི་འོད་ཀྱི་བརྟན་གཡོ་ཐམས་ཅད་བསྡུས་ཏེ་རང་ལ་བསྟིམ། རང་ཉིད་རྟེན་དང་བརྟེན་པ་ཐམས་ཅད་ཐུགས་ཀའི་ཧཱུྂ་ལ་བསྟིམ། ཧཱུྂ་ཡང་ཞབས་ཀྱུ་ཁོག་པ་མགོ་བོ་ཟླ་ཚེས་ཐིག་ལེ་ནཱ་ད་ལ་ཐིམ། ནཱ་ད་ཡང་སྐྲའི་རྩེ་མོ་བརྒྱ་སྟོང་གི་ཆ་ཙམ་དུ་གནས་པར་གྱུར་ནས་ངོ་ལྟ་བྱེད། དྲན་པ་རྒྱག །རོ་སྙོམས་བྱེད། རེ་དོགས་ཕྲལ་ལ་བཞག་གོ། །རྫོགས་རིམ་རྒྱུད་ལ་སྐྱེ་བ་ལམ་ཟབ་བླ་མའི་མོས་གུས་ཁོ་ན་ལས་གཞན་གང་གིས་ཀྱང་མི་སྐྱེ་སྟེ། ཀྱཻ་རྡོ་རྗེ་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་དུས་མཐའ་བསྟན་པ་དང༌། །བདག་གི་བསོད་ནམས་ལས་ཤེས་བྱ། །ཞེས་དང༌། རྗེ་བཙུན་ཏིལླི་པའི་ཞལ་ནས། གང་ཞིག་སྙིང་པོར་གྱུར་པ་ཏིལ་གྱི་མར། །རྨོངས་པས་ཏིལ་ལ་ཡོད་པར་ཤེས་གྱུར་ཀྱང༌། །རྟེན་ཅིང་འབྲེལ་འབྱུང་ཡན་ལག་མ་ཤེས་པས། །ཏིལ་མར་སྙིང་པོ་འབྱིན་པར་མི་ནུས་ལྟར། །ལྷན་ཅིག་སྐྱེས་པ་གཉུག་མའི་ཡེ་ཤེས་ནི། །འགྲོ་བ་ཀུན་གྱི་སྙིང་ལ་གནས་གྱུར་ཀྱང༌། །བླ་མས་མ་མཚོན་རྟོགས་པར་མི་ནུས་པས། །ཏིལ་བརྡུངས་ཕུབ་མ་བསལ་བར་གྱུར་པ་ལས། །ཏིལ་མར་སྙིང་པོ་འབྱུང་བ་དེ་བཞིན་དུ། །བླ་མས་བསྟན་པ་དེ་བཞིན་ཉིད་ཀྱི་དོན། །ཏིལ་མར་བཞིན་དུ་འཇུག་པ་བསལ་བར་བྱ། །ཞེས་གསུངས། ཨ་ཏི་བཀོད་པའི་རྒྱུད་ལས། དྲིན་དང་ལྡན་པའི་བླ་མ་དེ། །སྤྱི་བོའི་གཙུག་གམ་ལག་པའི་མཐིལ། །སྙིང་གི་དབུས་སུ་སུས་བསྒོམས་པ། །སངས་རྒྱས་སྟོང་གི་ཡོན་ཏན་ཀྱང༌། །གང་ཟག་དེ་ཡིས་འཛིན་པར་འགྱུར། །ཞེས་དང༌། །གཞན་ཡང་དམ་ཚིག་བཀོད་པའི་རྒྱུད་ལས། རྫོགས་པའི་རིམ་པ་བསྐལ་པའི་བར་དུ་ནི། །འདུ་འཛི་གཡེང་བ་སྤངས་ནས་བསྒོམས་པ་བས། །བླ་མ་དར་གཅིག་སྙིང་དབུས་ཤར་བ་ཙམ། །འབུམ་ཕྲག་ཉི་ཤུའི་ཆར་ཡང་མི་ཕོད་དོ། །ཞེས་དང༌། དཔལ་གསང་བ་འདུས་པའི་རྒྱུད་ལས། སློབ་དཔོན་སྙིང་གར་རབ་བསྒོམ་ན། །བྱང་ཆུབ་འདི་ཡིས་ཐོབ་འགྱུར་ཏེ། །ངོ་མཚར་ཆེན་པོའི་དངོས་གྲུབ་ཡིན། །སྐུ་གསུང་ཐུགས་ནི་འགྲུབ་པར་འགྱུར། །ཞེས་གསུངས་པའི་དོན་བླ་མའི་རྣལ་འབྱོར་བསྒོམ་པར་བྱ་སྟེ།

རྗེ་རིན་པོ་ཆེའི་ཞལ་ནས། བླ་མ་སྐུ་བཞིའི་གངས་རི་ལ། །མོས་གུས་ཀྱི་ཉི་མ་མ་ཤར་ན། །བྱིན་རླབས་ཀྱི་ཆུ་རྒྱུན་མི་འབྱུང་བས། །སེམས་མོས་གུས་འདི་ལ་ནན་ཏན་མཛོད། །ཅེས་གསུངས་པའི་དོན། ཕྱི་སྒྲུབ་སྤྲུལ་སྐུ་ཕྲིན་ལས་སུ་བསྒྲུབ་པ། ནང་སྒྲུབ་ལོངས་སྐུ་ཡོན་ཏན་དུ་བསྒྲུབ་པ། གསང་སྒྲུབ་ཆོས་སྐུ་གཉིས་མེད་དུ་བསྒྲུབ་པ། དེ་ཁོ་ན་ཉིད་ངོ་བོ་ཉིད་དུ་བསྒྲུབ་པའོ། །དང་པོ་ཕྱི་སྒྲུབ་སྤྲུལ་སྐུ་ཕྲིན་ལས་སུ་བསྒྲུབ་པ་ལ། རྗེ་ཡབ་སྲས་ཀྱི་ཞལ་ནས། རྩ་བའི་བླ་མ་བཅོམ་ལྡན་བསྟན་པའི་གཙོ། །དུས་གསུམ་སངས་རྒྱས་བྱང་ཆུབ་སེམས་དཔའི་ཚོགས། །རྒྱུད་པའི་ཚོགས་བཅས་མཁའ་ལ་སྤྱན་དྲངས་ཏེ། །སེང་གེ་པདྨ་ཉི་ཟླའི་གདན་སྟེང་དུ། །སངས་རྒྱས་རོལ་པའི་རྣམ་པར་བཞུགས་པར་བསྒོམ། །བདུན་པོ་དག་བྱ་ལུས་དང་ལོངས་སྤྱོད་དབུལ། །བདག་ཉིད་རྣམ་དག་དབྱེར་མེད་གསོལ་བ་བཏབ། །རྣམ་གསུམ་སྐྱབས་འགྲོ་གུས་པས་གསང་སྔགས་བརྗོད། །འཛིན་པ་གསུམ་བྲལ་དབྱེར་མེད་གྱུར་པར་བསམ། །ཞེས་པས། རང་ཉིད་ཡི་དམ་གྱི་ང་རྒྱལ་དང་ལྡན་པའི་མདུན་གྱི་ནམ་མཁར་སེང་གེ་སྔོན་པོ་བརྒྱད། རིན་པོ་ཆེའི་ཁྲི་པདྨ་ཉི་ཟླའི་སྟེང་དུ། བླ་མ་བསྟན་པའི་བདག་པོ་བཅོམ་ལྡན་འདས་དཔལ་རྒྱལ་བ་ཤཱཀྱ་ཐུབ་པ་སྐུ་མདོག་གསེར་བཙོ་མའི་མདོག་ལྟར་སེར་ལ་དམར་བའི་མདངས་ཆགས་པ་ཞལ་གཅིག་ཕྱག་གཉིས་གཡས་ས་གནོན་དང་ཕྱག་གཡོན་མཉམ་བཞག་སྟེང་དུ་ལྷུང་བཟེད་རིན་པོ་ཆེས་བཀང་བ་བསྣམས་པ། སྐུ་ལ་གུར་གུམ་ཀུ་ཤ་རའི་ཆོས་གོས་གསུམ་དང་ལྡན་པ། དབུའི་གཙུག་ཏོར་ལྟར་མི་མངོན་པ། མཚན་དང་དཔེ་བྱད་བཟང་པོས་སྤྲས་པ། ཞབས་རྡོ་རྗེ་དཀྱིལ་མོ་ཀྲུང་གིས་བཞུགས་པ་འོད་འཕྲོ་བ་ཞིག་ཏུ་བསྒོམས་ལ། བདུན་རྣམ་དག་འབུལ་བ། ཕྱག་འཚལ་བའི་ཡན་ལག་གསུམ་སྟེ། སྐུ་བལྟ་བའི་མཆོད་པ་དང༌། བསྟོད་པའི་མཆོད་པ་ཕྱག་འཚལ་བའི་ཡན་ལག་ལ་རྩི། མཆོད་པ་འབུལ་བ། ཕྱི་ནང་གི་མཆོད་པ། གསང་བའི་མཆོད་པ་དང་གསུམ།

མཆོད་པའི་ཡན་ལག་ཏུ་རྩི། དེ་ལ་སྐུ་ལ་བལྟ་ཞིང་དད་གུས་བསྐྱེད་ལ། བདག་འདི་དག་དང་མཇལ་བ་རེ་དགའ་བསམ་པ་དང༌། བསྟོད་པའི་མཆོད་པ། རྣམ་དག་སྐུ་མངའ་མཆོག་ཏུ་གཟུགས་བཟང་བ། །ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། །གྲགས་པ་འཇིག་རྟེན་གསུམ་ན་ལྷང་ངེ་བ། །མགོན་པོ་མཆོག་བརྙེས་ཁྱོད་ལ་བདག་བསྟོད་དོ། །ཞེས་པའམ། ཡང་ན། སངས་རྒྱས་ཐམས་ཅད་འདུས་པའི་སྐུ། །རྡོ་རྗེ་འཛིན་པའི་ངོ་བོ་ཉིད། །དཀོན་མཆོག་གསུམ་གྱི་རྩ་བ་སྟེ། །བླ་མ་མཆོག་ལ་བསྟོད་པར་བགྱི། །ཞེས་སྐུ་བཞི་ལ་སྦྱར། ཕྱག་འཚལ་བ་ལ་དགེ་བ་ཆོས་སྡུད་ཀྱི་ཚུལ་ཁྲིམས། །སེམས་ཅན་དོན་བྱེད་ཀྱི་ཚུལ་ཁྲིམས། །སྡོམ་པའི་ཚུལ་ཁྲིམས་ཏེ། དགེ་བ་སྣ་རེ་དང་ཡན་ལག་རེ་ལ་ཚུལ་ཁྲིམས་གསུམ་རྩིར་ཐུབ་པར་བྱེད་པ་རྗེ་རིན་པོ་ཆེའི་ཁྱད་པར་གྱི་ཆོས་ཏེ། དགེ་བ་ཆོས་སྡུད་རང་གི་ལུས་ཞིང་གི་རྡུལ་སྙེད་དུ་སྤྲུལ་ནས་ཕྱག་འཚལ། སེམས་ཅན་དོན་བྱེད་སེམས་ཅན་གྱི་དོན་དུ་ཕྱག་འཚལ། སྡོམ་པའི་ཚུལ་ཁྲིམས་ཕྱག་འཚལ་བའི་མཐུན་རྐྱེན་སྒྲུབ་ཅིང་འགལ་རྐྱེན་སྤོང་བ་རྣམས་སོ། །ངག་ཏུ། །ན་མོ་གུ་རུ་བུདྡྷ་དྷརྨཱ་སཾ་གྷ་བོ་དྷི་ས་ཏྭ་བྷྱཿ ཞེས་ཕྱག་འཚལ་བའི་ཡན་ལག ཕྱི་ནང་གསང་གསུམ་གྱི་མཆོད་པ་འབུལ་བ། ཕྱིའི་མཆོད་པ་ལྷ་རྫས་ལས་གྲུབ་པའི་མཆོད་ཡོན་སོགས། མདོར་ན་ཀུན་ཏུ་བཟང་པོའི་མཆོད་པ་དངོས་སུ་བཤམས་པ་དང༌། ཡིད་ཀྱིས་སྤྲུལ་ཏེ། ཚུལ་ཁྲིམས་གསུམ་རྩིར་ཐུབ་པ་བྱེད་ནས་འབུལ། ནང་གི་མཆོད་པ་རང་གི་སྙིང་གའི་ས་བོན་ལས་མར་མེ་གཅིག་ལ་གཉིས་མཆེད་ཀྱི་ཚུལ་དུ་གཟུགས་རྡོ་རྗེ་མ་དང༌། སྒྲ་རྡོ་རྗེ་མ་དང༌། དྲི་རྡོ་རྗེ་མ་དང༌། རོ་རྡོ་རྗེ་མ་དང༌། རེག་བྱ་རྡོ་རྗེ་མ་ལ་སོགས་པ་རྣམས་ཀྱིས་བདེ་སྟོང་གི་མཆོད་པ་ཕུལ་བར་བསམ། གསང་བའི་མཆོད་པ་མཆོད་བྱ་དང་མཆོད་བྱེད་མི་དམིགས་པ་དྭངས་རང་དྭངས། འགག་པ་མེད་པ། དོན་གྱི་མཆོད་པའོ། །སྡིག་པ་བཤགས་པའི་ཡན་ལག དགེ་བ་ལ་རྗེས་སུ་ཡི་རང་བའི་ཡན་ལག

ཆོས་ཀྱི་འཁོར་ལོ་བསྐོར་བ། རང་གི་ལུས་ཞིང་གི་རྡུལ་སྙེད་དུ་སྤྲུལ་ཏེ། གསེར་གྱི་འཁོར་ལོ་རྩིབས་སྟོང་ཡོད་པ་རེ་སྤྲུལ། ངག་ཏུ། ཆོས་རྔ་ཆེན་པོའི་སྒྲ་ཡིས་ནི། །སྡུག་བསྔལ་སེམས་ཅན་ཐར་བགྱིད་ཤོག །བསྐལ་བ་བྱེ་བ་བསམ་ཡས་སུ། །ཆོས་སྟོན་མཛད་ཅིང་བཞུགས་གྱུར་ཅིག །ཅེས་བརྗོད་ལ་འབུལ། ཆོས་ཀྱི་འཁོར་ལོ་བསྐོར་བའི་ཡན་ལག མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པའི་ཡན་ལག དགེ་བ་བྱང་ཆུབ་ཏུ་བསྔོ་བའི་ཡན་ལག་སྟེ། བདུན་རྣམ་དག་འབུལ་བ། མཎྜལ་སོགས་སྐུ་བཞི་ཁར་འདིས་འགྲེ། དེ་ནས་ཕྱི་སྒྲུབ་ཀྱི་གསོལ་འདེབས། དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་ངོ་བོར་གྱུར་པ་བླ་མ་རིན་པོ་ཆེའི་སྐུ་ལ་གསོལ་བ་འདེབས་སོ། །དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོ་གྱུར་པ་བླ་མ་རིན་པོ་ཆེའི་གསུང་ལ་གསོལ་བ་འདེབས་སོ། །དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་གྱུར་པ་བླ་མ་རིན་པོ་ཆེའི་ཐུགས་ཡེ་ཤེས་རྡོ་རྗེ་ལ་གསོལ་བ་འདེབས་སོ། །དེ་ནས་མདུན་གྱི་ལྷ་ཚོགས་རང་ལ་བསྟིམ་ལ་སེམས་མ་བཅོས་པར་བཞག ལྡང་བའི་དུས་སུ་བསྔོ་བ་བྱེད་དོ། །གཉིས་པ་ནང་སྒྲུབ་ལོངས་སྐུ་ཡོན་ཏན་དུ་སྒྲུབ་པ་ལ། རྗེ་རིན་པོ་ཆེ་ཡབ་སྲས་ཀྱི་ཞལ་ནས། དེ་ནས་ནམ་མཁའ་སྤྲུལ་པའི་ལྷ་ཚོགས་རྣམས། །བདག་ཉིད་ལ་ཐིམ་ཡི་དམ་སྐུར་གྱུར་ཏེ། །ཐུགས་ཀྱི་དཀྱིལ་འཁོར་ཆུ་སྐྱེས་འདབ་རྒྱས་ཤིང༌། །ཉི་མ་ཟླ་བ་རོལ་པའི་གདན་སྟེང་དུ། །ཡིད་བཞིན་ནོར་བུ་བླ་མ་དམ་པའི་སྐུ། །རྣམ་པར་སྣང་མཛད་འོད་ཟེར་རབ་འབར་བ། །དེ་ཉིད་གནས་གསུམ་ཉི་ཟླ་པདྨའི་གདན། །སྐུ་གསུང་ཐུགས་ཀྱི་དེ་ཉིད་གསུམ་བཀོད་དེ། །འབྲས་བུ་གསུམ་བྱུང་ཟག་མེད་འོད་ཟེར་གྱི། །ཁམས་གསུམ་རྣམ་དག་དབྱེར་མེད་སྐུ་ཐོབ་ནས། །དེ་ཉིད་ལ་ཐིམ་འོད་ཀྱི་དཀྱིལ་འཁོར་དུ། །མི་འབྲལ་ཏིང་འཛིན་སྐུལ་བྱེད་གསང་སྔགས་བརྗོད། །འཛིན་པ་གསུམ་བྲལ་དབྱེར་མེད་གྱུར་པར་བསམ། །ཞེས་གསུངས་པའི་དོན།

མདུན་གྱི་སྤྲུལ་པའི་ལྷ་ཚོགས་ཐམས་ཅད་རང་ལ་ཐིམ་པར་བསམ་སྟེ། རང་གི་ཐུགས་ཀར་སྙིང་གི་སྨེའུ་ཆུང་སེང་གེའི་དབྱིབས་སུ་ཆགས་པ་བརྒྱད་གནས་པ་དེ་སེང་གེ་སྔོན་པོའི་ཁྲི་བརྒྱད་དུ་བསྒོམ། རུས་པ་རིན་པོ་ཆེའི་ཁྲི་རུ་བསྒོམ། སྙིང་གི་རྩ་བོ་ཆེ་བརྒྱད་པདྨ་འདབ་བརྒྱད་དུ་བསྒོམ། དཀར་ཚིལ་ཟླ་བའི་དཀྱིལ་འཁོར། དམར་ཚིལ་ཉི་མའི་དཀྱིལ་འཁོར་དུ་གསལ་བཏབ་པའི་སྤོ་ལ། བླ་མ་དམ་པ་རྣམ་པར་སྣང་མཛད་སྐུ་ལ་ཞིང་ཁམས་ཐམས་ཅད་སྣང་ཞིང༌། ཞིང་ཁམས་ཐམས་ཅད་ལ་སྐུས་ཁྱབ་པ། འོད་དང་འོད་ཟེར་འཕྲོ་བ་ལོངས་སྤྱོད་རྫོགས་སྐུ་རྒྱན་ཅན་དུ་བསྒོམས་པའི་དཔྲལ་བར་ཟླ་བ་ལ་ཨོཾ་དཀར་པོ། མགྲིན་པ་པདྨ་ལ་ཨཱ་དམར་པོ། ཐུགས་ཀར་ཉི་མ་ལ་ཧཱུྂ་སྔོན་པོའི་མཐའ་མ་བཀའ་བརྒྱུད་བླ་མའི་གསང་མཚན་གྱིས་བསྐོར་བར་བསམས་ལ་འདི་ལྟར་བཟླ་བར་བྱའོ། །ཨོཾ་ཨཱཿབྷ་ག་ཝན་གུ་རུ་བཛྲ་དྷྲྀ་ཀ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་པྲ་ཛྙཱ་བྷ་དྲ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཛྙཱ་ན་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་དྷརྨ་མ་ཏི་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་ཀེ་ཏུ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་པུཎྱེ་རཏྣ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་རཏྣ་ཤྲཱི་བྷ་དྲ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་པུཎྱེ་ཀཱིརྟི་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་ཀཱིརྟི་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་རཏྣ་སིངྷ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཀཱིརྟི་པུཎྱེ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་རཏྣ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་བཛྲ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་དྷརྨ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཨརྠ་རཱ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ག་ག་དྷྭ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཝཱ་གཱི་ཤྭ་ར་དྷྭ་ཛ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཝཱ་གཱི་ཤྭ་ར་ཀཱིརྟི་སིདྡྷི་ཕ་ལ་ཧཱུྂ།

ཨོཾ་ཨཱཿགུ་རུ་རཏྣ་དྷརྨ་རཱ་ཛ་ཤྲཱི་བྷ་དྲ་སིདྡྷི་ཕ་ལ་ཧཱུྂ། ཨོཾ་ཨཱཿགུ་རུ་ཨཱ་ནནྡ་རཏྣ་དྷརྨ་དྷྭ་ཛ་ཤྲཱི་བྷ་དྲ་སིདྡྷི་ཕ་ལ་ཧཱུྂ། ཞེས་དང༌། བདུན་རྣམ་དག་གི་མཆོད་འབུལ་མཎྜལ་ཕུལ་ནས། གསོལ་འདེབས་ནི། རྗེ་ཡིད་བཞིན་ནོར་བུ་གཙུག་གི་རྒྱན། །སྨྲ་བསམ་བརྗོད་མེད་རྒྱལ་བའི་ཐུགས། །མཁྱེན་པའི་ཡེ་ཤེས་ལྔ་དང་ལྡན། །བརྩེ་བའི་བདག་ཉིད་ཐུགས་རྗེ་ཅན། །འགྲོ་བ་སྐྱོབ་མཛད་རིན་པོ་ཆེ། །བདག་སེམས་ཉིད་ཀྱི་ངང་ནས་གསོལ་བ་འདེབས། །ཆོས་ཉིད་ཀྱི་ངང་ནས་བྱིན་གྱིས་རློབས། །སེམས་གདོད་ནས་སྐྱེ་མེད་རྣམ་དག་འདི། །བློ་འདས་ཆོས་སྐུར་རྟོགས་པར་བྱིན་གྱིས་བརློབ་པར་མཛད་དུ་གསོལ། །ཞེས་དུབ་དུབ་བཏབ་པས། སྐུ་གསུང་ཐུགས་ཀྱི་ས་བོན་སྔགས་ཕྲེང་རྣམས་ལས་འོད་ཟེར་སྣ་ཚོགས་འཕྲོས། ཁམས་གསུམ་གྱི་སེམས་ཅན་ཐམས་ཅད་ལ་ཕོག སྡིག་སྒྲིབ་སྦྱངས། ཚུར་འདུས་བླ་མ་ལ་ཐིམ། དེ་ནས་བླ་མ་ཡང་འོད་དུ་ཞུ། ཐུགས་ཀའི་ཧཱུྂ་ལ་ཐིམ། ཧཱུྂ་ཞབས་ཀྱུ་ཁོག་པ། མགོ་བོ་ཟླ་ཚེས། ཐིག་ལེ་ནཱ་ད་ལ་ཐིམ། ནཱ་ད་ཡང་ཕྲ་བར་གྱུར་ནས་ངོ་ལྟ་བྱ་སྟེ། དྲན་པ་རྒྱག རོ་སྙོམས་བྱེད། རེ་དོགས་ཕྲལ་ལ་བཞག ལྡང་བའི་དུས་སུ་བསྔོ་བ་བྱའོ། །གསུམ་པ་ཆོས་ཀྱི་སྐུར་སྒྲུབ་པ་ནི། རྗེ་རིན་པོ་ཆེའི་ཞལ་ནས། དེ་ནས་སྤྱི་བོ་འོག་མིན་གནས་མཆོག་ཏུ། །གང་ཞིག་ལྷུན་གྲུབ་བརྗོད་བྲལ་འདུས་མ་བྱས། །ཁ་སྦྱོར་བདེ་ཆེན་ལོངས་སྐུ་གང་འདུལ་ཤར། །སྐུ་གསུམ་དོན་བདུན་རྡོ་རྗེ་འཆང་ཆེན་ལ། །བདུན་པོ་དག་བྱ་ལུས་དང་ལོངས་སྤྱོད་དབུལ། །བདག་ཉིད་ལ་ཐིམ་ཐུགས་ཀྱི་དཀྱིལ་འཁོར་དུ། །མི་འབྲལ་ཏིང་འཛིན་བསྐུལ་བྱེད་གསང་སྔགས་བརྗོད། །འཛིན་པ་གསུམ་བྲལ་དབྱེར་མེད་གྱུར་པར་བསམ། །ཞེས་པའི་དོན། རང་གི་སྤྱི་གཙུག་ཏུ་སེང་གེ་རིན་པོ་ཆེ་དང་པདྨ་ཉི་ཟླའི་གདན་གྱི་སྟེང་དུ། བླ་མ་དམ་པ་རྡོ་རྗེ་འཆང་སྐུ་མདོག་སྔོན་པོ་བཻ་ཌཱུརྻའི་རྩེ་མོར་ཉི་མའི་འོད་ཀྱིས་རེག་པ་ལྟར་སྔོ་ཞིང༌།

ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་ཐུགས་ཁར་འཛིན་པ། ཞབས་གཉིས་རྡོ་རྗེ་དཀྱིལ་མོ་ཀྲུང་གིས་བཞུགས་པ། མཚན་དང་དཔེ་བྱད་བཟང་པོས་རབ་ཏུ་བརྒྱན་པ། འོད་དང་འོད་ཟེར་འཕྲོ་ཞིང༌། ལོངས་སྤྱོད་རྫོགས་པའི་སྐུ་རྒྱན་ཅན་དུ་བསྒོམས་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྂ། དེ་ལས་འོད་འཕྲོས། བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་སྤྱན་དྲངས། བླ་མ་ལ་ཐིམ་པས་སྐྱབས་གནས་ཀུན་འདུས་སུ་བསྒོམ་ལ། བདུན་རྣམ་དག་མཎྜལ་དང་བཅས་པ་ཕུལ་ལ་གསོལ་བ་འདི་ལྟར་གདབ་པར་བྱ་སྟེ། ན་མོ་དུས་གསུམ་འཁོར་འདས་ཀྱི་རྒྱུད་ཡོངས་སུ་གང་བ། བླ་མ་རིན་པོ་ཆེའི་སྐུ་གསུང་ཐུགས། ལྷུན་གྲུབ་རྒྱུན་ཆད་མེད་པ་དང༌། བདག་གི་ལུས་ངག་ཡིད་གསུམ་དབྱེར་མི་ཕྱེད་ཅིང་ཐ་མི་དད་པའི་མོས་གུས་དང་རྟོགས་པ་ཁྱད་པར་ཅན་རྒྱུད་ལ་འཆར་བར་མཛད་དུ་གསོལ་ལོ། །ཞེས་གསོལ་བ་བཏབ་པས། བླ་མའི་སྤྱི་བོའི་ཨོཾ་ལས་འོད་ཟེར་དཀར་པོ་བྱུང༌། རང་གི་དཔྲལ་བར་ཐིམ། ལུས་ཀྱི་དྲི་མ་དག སྐུའི་བྱིན་རླབས་ཞུགས། བུམ་པའི་དབང་ཐོབ་པར་བསམ། བླ་མའི་མགྲིན་པའི་ཨཱ་ལས་འོད་ཟེར་དམར་པོ་བྱུང༌། རང་གི་མགྲིན་པར་ཐིམ། ངག་གི་དྲི་མ་དག གསུང་གི་བྱིན་རླབས་ཞུགས། གསང་བའི་དབང་ཐོབ་པར་བསམ། བླ་མའི་ཐུགས་ཀའི་ཧཱུྂ་ལས་འོད་ཟེར་སྔོན་པོ་བྱུང༌། རང་གི་སྙིང་གར་ཐིམ། ཡིད་ཀྱི་དྲི་མ་དག ཐུགས་ཀྱི་བྱིན་རླབས་ཞུགས། ཤེས་རབ་ཡེ་ཤེས་ཀྱི་དབང་ཐོབ་པར་བསམ། དེ་ནས་བླ་མ་འོད་དུ་ཞུ་ནས་རང་ལ་ཐིམ། ལུས་ངག་ཡིད་གསུམ་གྱི་སྒྲིབ་པ་དག སྐུ་གསུང་ཐུགས་ཀྱི་བྱིན་རླབས་ཞུགས། དབང་བཞི་པ་ཚིག་དབང་རིན་པོ་ཆེའི་དོན་རྟོགས་པས་ཏེ། མདོ་སྡེ་ཡེ་ཤེས་རྒྱ་མཚོ་ལས། བླ་མའི་སྐུ་ཡི་དཀྱིལ་འཁོར་དུ། །དབང་བཞི་ཡོངས་སུ་རྫོགས་པར་ཞུས། །རྒྱུད་སྡེའི་དགོངས་པ་གནད་ཀྱི་མཆོག །ས་ལམ་གྱི་རིམ་པ་མ་ལུས་རྫོགས། །ཞེས་པའི་དོན་ནོ། །དེ་ནས་སེམས་མ་བཅོས་པ་ལ་མཉམ་པར་བཞག་ཅིང༌།

ལྡང་བའི་དུས་སུ་བསྔོ་བ་བྱེད། བཞི་པ་ངོ་བོ་ཉིད་དུ་བསྒྲུབ་པ་ནི། རྗེ་རིན་པོ་ཆེ་ཡབ་སྲས་ཀྱི་ཞལ་ནས། དོན་དམ་བློ་འདས་སེམས་ཉིད་ཆོས་ཀྱི་སྐུ། །གདོད་ནས་རྣམ་དག་མ་སྐྱེས་འདུས་མ་བྱས། །རང་བཞིན་འོད་གསལ་ལྷུན་གྲུབ་དེ་བཞིན་ཉིད། །གློ་བུར་རྟོག་པའི་དྲི་མས་མ་སླད་ཅིང༌། །མི་རྟོག་ཟག་མེད་བདེ་ཆེན་ཞི་བའི་ངང༌། །བསྒོམ་བྱ་སྒོམ་བྱེད་རྩོལ་བ་རྣམ་སྤངས་ཏེ། །འབད་མེད་ཆེན་པོར་མ་བཅོས་ལྷུག་པར་ཞོག །བརྗོད་བྲལ་བློ་འདས་ཕྱག་རྒྱ་ཆེན་པོ་ནི། །སྐུ་བཞི་དབྱེར་མེད་བླ་མ་དམ་པ་སྟེ། །དེ་ནི་བདུད་དང་ཉོན་མོངས་ལས་རྒྱལ་ཞིང༌། །དཔག་མེད་ཡོན་ཏན་རྒྱ་མཚོའི་བདག་ཉིད་དེ། །གྲུབ་མཆོག་བླ་ན་མེད་པར་རྒྱལ་བས་བཤད། །ཅེས་པའི་དོན་བསྒོམ་པ་ལ་རང་གི་སེམས་ཉིད་བླ་མ་དམ་པར་ཤེས་པར་བྱས་ལ། བདུན་རྣམ་དག་གི་མཆོད་འབུལ་མཎྜལ་དང་བཅས་པ་བྱས་ལ་གསོལ་བ་འདི་ལྟར་གདབ། བླ་མ་རིན་པོ་ཆེ་ཆོས་ཀྱི་སྐུ། ལྷུན་གྱིས་གྲུབ་ཅིང་འདུས་མ་བྱས། སྐུ་གསུང་ཐུགས་དང་ཡོན་ཏན་འཕྲིན་ལས་ཐམས་ཅད་ཀྱི་སྒོ་ནས་བདག་ལ་དབང་བསྐུར་བར་མཛད་དུ་གསོལ། ཞེས་གསོལ་བ་བཏབ་ལ། ཕྱི་སྣང་བ་ལ་བཟོ་མི་བྱ། ནང་སེམས་ཉིད་ལ་ལས་མི་བཅོལ། སྒོམ་དུ་འཛིན་པའི་བློའི་དྲི་མ་བཤིག་ལ། ལུས་ངག་ཡིད་གསུམ་རང་ལུགས་ལ་གློད་ལ་བཞག དེ་ལྟར་གདོད་ནས་གནས་པའི་སེམས་ཉིད་རྣམ་པར་དག་པ་ཕྱག་རྒྱ་ཆེན་པོ་དང༌། དེ་ཉིད་འགག་མེད་དུ་ཤར་བའི་བླ་མར་འཛིན་པའི་རྣམ་པར་རྟོག་པ་གཉིས་ཆུ་ལ་ཆུ་བཞག་པ་དང༌། མར་ལ་མར་བཞག་པ་བཞིན་དབྱེར་མེད་དུ་གྲོལ་བས། ལུས་ངག་ཡིད་གསུམ་གང་དུ་ཡང་མི་གནས་ཏེ། སྐྱེ་བ་མེད་པ་ཆོས་སྐུ། འགག་པ་མེད་པ་ལོངས་སྐུ། གནས་པ་མེད་པ་སྤྲུལ་སྐུ། དབྱེར་མེད་པ་ངོ་བོ་ཉིད་དེ། བླ་མ་སྐུ་བཞི་པོ་རང་སེམས་ལ་ཚང་སྟེ། རྗེ་ཡབ་སྲས་ཀྱི་ཞལ་ནས། སེམས་ཉིད་ངོ་བོ་སྟོང་པ་ཆོས་ཀྱི་སྐུ། །གསལ་ལ་མ་འགགས་པ་དེ་ལོངས་སྤྱོད་རྫོགས། །སྣ་ཚོགས་རྟོག་མེད་ཤར་བ་སྤྲུལ་པའི་སྐུ། །དེ་ཕྱིར་ཆོས་རྣམས་མེད་ཅེས་ངོ་བོ་ཉིད། །ཅེས་པའི་དོན་ནོ། །ལྡང་བའི་དུས་སུ་འཁོར་གསུམ་ཡོངས་དག་གི་བསྔོ་བ་བྱའོ། །དོན་གྱི་སྙིང་པོ་ཕྱག་རྒྱ་ཆེན་པོ་སྒོམ་པ་ལ།

རྗེ་རིན་པོ་ཆེ་ཡབ་སྲས་ཀྱི་ཞལ་ནས། སེམས་ཉིད་ཀྱི་ནམ་མཁའ་ཡངས་པ་ལ། །རྣམ་རྟོག་གི་སྤྲིན་ཚོགས་མ་དེངས་ན། །མཁྱེན་གཉིས་ཀྱི་གཟའ་སྐར་མི་བཀྲ་བས། །སེམས་མི་རྟོག་འདི་ལ་ནན་ཏན་མཛོད། །ཅེས་པའི་དོན། སེམས་ཉིད་ནམ་མཁའི་དཔེར་བྱས། མཁྱེན་གཉིས་ལ་སོགས་པ་བྲལ་བ་དང་རྣམ་པར་སྨིན་པའི་འབྲས་བུ། ཉི་ཟླ་སྐར་གསུམ་དཔེར་བྱས། ཉོན་མོངས་པ་དང་རྣམ་པར་རྟོག་པའི་ངོ་བོ་སྤྲིན་དང་ན་བུན་སོགས་སུ་བྱས་ལ། སྤྲིན་དང་ན་བུན་སོགས་མ་དག་ན། རྒྱུ་སྐར་བཀྲ་བར་མི་ནུས་པ་ལྟར། སྒྲིབ་པ་གསུམ་མ་དག་ན་མཁྱེན་པའི་ཡེ་ཤེས་གསལ་བར་མི་ནུས་པའི་དོན་ནོ། །དེ་ལ་ལྟ་སྒོམ་སྤྱོད་གསུམ་རྣམ་པར་དག་པ་ཞིག་དགོས་ཏེ། ལྟ་ཐོག་ནས་སྒོམ་སྐྱོང་བ་དང༌། སྒོམ་ཐོག་ནས་ལྟ་བར་འཚོལ་བ་གཉིས་ལས། ད་ལན་རིན་པོ་ཆེའི་བཞེད་པས། གཞི་ལྟ་བ་གཏན་ལ་འབེབས་པར་བཞེད་དེ། རྗེ་ནཱ་རོ་པའི་ལྟ་བ་མདོར་བསྡུས་ལས། དཀྱུས་ས་བསྟན་པའི་རྟ་བཞིན་དུ། །ལྟ་བ་དངོས་དང་མི་མཐུན་ན། །སྒོམ་དང་སྤྱོད་པའང་འཁྲུལ་གྱུར་པས། །འབྲས་བུ་ཇི་བཞིན་མི་འཐོབ་སྟེ། །དམུས་ལོང་དམིགས་བུ་མེད་པ་བཞིན། །ཞེས་པས། ལྟ་བ་གཏན་ལ་འབེབས་པ། གྲུབ་མཐའ་འཛིན་པ་ཐམས་ཅད་ལྟ་བའི་འདོད་ལུགས་མང་ཡང༌། ལྟ་བ་ཡོད་དེ་རྟོགས་པ་དང་མི་ལྡན་ཞིང༌། རང་རྒྱུད་པ་འབའ་ཞིག་ལས་འབྱུང་བར་དཀའ་བས། རྗེ་རིན་པོ་ཆེའི་ཞལ་ནས། རྟེན་གྱི་གང་ཟག་དེ་དག་ལ། །ལྟ་བའི་འདོད་ལུགས་མང་མོད་ཀྱང༌། །སྒོམ་པ་གོ་རྟོགས་མེད་པས་ན། །ལྟ་བ་རྟོག་པ་དང་བྲལ་བ་ཡིན། །གསུངས་སོ། །དེས་ན་ལྟ་བ་རྟོགས་པ་དང་ལྡན་པ་ཞིག་དགོས་ཏེ། དོན་རྟོགས་པའམ། དོན་མངོན་དུ་གྱུར་པ། བློ་ལས་འདས་པ་ཉམས་སུ་མྱོང་དགོས་པས། དེ་ལ་ལྟ་བས་གཏན་ལ་ཕབ། སྒོམ་པས་ཉམས་སུ་ལེན། སྤྱོད་པས་བོགས་འདོན། འབྲས་བུ་རང་ཆས་སུ་ཐོབ་པ་ཞིག་དགོས། དེ་ལ་ལྟ་བ་གཏན་ལ་འབེབས་པ། རྗེ་ནཱ་རོ་པའི་ལྟ་བ་མདོར་བསྡུས་ལས། །དངོས་དོན་བསྡུས་ཏེ་གཏན་ལ་ཕབ། །ཅེས་པས།

སེམས་དངོས་པོའི་གནས་ལུགས། སྣང་སེམས་གཉིས་སུ་འདུས་ལ། དང་པོར་ཀུན་རྫོབ་ཀྱི་སྣང་བ་སེམས་སུ་གཏན་ལ་འབེབས་ཏེ། མདོར་བསྡུས་ལས། སྣང་ཞིང་སྲིད་པའི་ཆོས་འདི་དག །རང་རིག་སེམས་ལས་གུད་ན་མེད། །སྣང་ཞིང་གསལ་བ་ཉིད་ཀྱི་ཕྱིར། །དཔེར་ན་རང་རིག་ཉམས་མྱོང་བཞིན། །གལ་ཏེ་སེམས་ནི་མ་ཡིན་ན། །འབྲེལ་བ་མེད་ཕྱིར་མི་སྣང་ཐལ། །དེ་ལྟར་ཀུན་རྫོབ་གཏན་ལ་ཕབ། །ཅེས་པས་རང་གི་སེམས་སུ་གོ། །དོན་དམ་གཏན་ལ་འབེབས་པ་སེམས་གཞི་མེད་རྩ་བྲལ་དུ་ཤེས་དགོས་ཏེ། ལྟ་བ་མདོར་བསྡུས་ལས། ཆོས་ཀུན་སེམས་ལ་གནས་ཞེས་གསུངས། །ཆོས་ཀྱི་དངོས་གཞིའི་སེམས་ཉིད་དེ། །རིགས་པ་བཞི་སོགས་ཀྱིས་དཔྱད་ན། །བློ་བུར་རྣམ་རྟོག་དྲི་མ་གཉིས། །གཅིག་གམ་ཐ་དད་གང་ཡིན་པ། །ཤིན་ཏུ་ཟབ་པ་ཆེན་པོ་ཉིད། །ཤིན་ཏུ་ཟབ་ཕྱིར་མཁས་པས་དཔྱོད། །ཅེས་པའི་དོན་རང་རིག་པའི་སེམས་འདི་གཏན་ཚིགས་ཆེན་པོ་བཞིའམ། རིགས་པ་བཞིས་བདེན་མེད་གཏན་ལ་འབེབས། ངོས་འཛིན་ཚུལ་དབུ་མའི་གཏན་ཚིགས་དང་ཅུང་མི་འདྲ། རིགས་པ་བཞི་ཞེས་པ་རྒྱུ་ལ་དཔྱོད་པ་རྡོ་རྗེ་གཟེགས་མའི་རིགས་པ་དང་གཅིག ངོ་བོ་ལ་དཔྱོད་པ་གཅིག་དང་དུ་བྲལ་གྱི་རིགས་པ་དང་གཉིས། འབྲས་བུ་ལ་དཔྱོད་པ་མུ་བཞི་སྐྱེ་འགོག་གི་རིགས་པ་དང་གསུམ། རྗེས་ལ་དཔྱོད་པ་རྟེན་ཅིང་འབྲེལ་འབྱུང་གི་རིགས་པ་དང་བཞིའོ། །དང་པོ་ནི། །ལས་འབྲས་མྱུ་གུ་འབྱུང་རུང་དང་འདྲ་སྟེ། དབུ་མ་ལས། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་དང༌། །དངོས་པོ་གང་དང་གང་ལ་ཡང༌། །སྐྱེ་བ་ནམ་ཡང་ཡོད་མ་ཡིན། །བདག་ལས་མ་སྐྱེས། གཞན་ལས་མ་སྐྱེས། གཉིས་ཀ་ལས་མ་སྐྱེས། རྒྱུ་མེད་ལས་མ་སྐྱེས་པའི་ཕྱིར། ཞེས་པ་ལྟར་སྣང་སེམས་གཞི་མེད་རྩ་བྲལ་དུ་གཏན་ལ་ཕབ་སྟེ། སེམས་ཀྱི་གཞི་རྩ་ཆོད་པའོ། །གཉིས་པ་ངོ་བོ་ལ་དཔྱོད་པ་གཅིག་དང་དུ་བྲལ་ཞེས་རྡུལ་ཕྲ་རབ་ཏུ་དངོས་པོ་འབྱེད་པས་ཀྱང་མ་གྲུབ་ལ། གོ་ཡུལ་གྱིས་གཏན་ལ་འབེབས་ཏེ།

སྣང་བ་སེམས་སུ་ཤེས་པས། དངོས་པོ་ལ་འཛིན་པ་སྤང༌། སེམས་རང་རིག་ཏུ་ཤེས་པས་དཀར་དམར་གྱི་འཛིན་པ་སྤང༌། རང་རིག་བདེ་བར་ཤར་བས་སྡུག་བསྔལ་དང་བཏང་སྙོམས་ཀྱི་འཛིན་པ་སྤང༌། བདེ་བ་སྤྲོས་བྲལ་དུ་རྟོགས་པས་ཞེན་པའི་འཛིན་པ་སྤངས་ཏེ་སེམས་ཀྱི་གཞི་རྩ་ཆོད་པའོ། །གསུམ་པ་འབྲས་བུ་ལ་དཔྱོད་པ་མུ་བཞི་སྐྱེ་འགོག་གི་རིགས་པ་ལས། སྟོང་ཉིད་ཤོར་ས་བཞི་དང་གོལ་ས་གསུམ་དུ་མ་གོལ་བ་ཞིག་དགོས་ཏེ། སྟོང་ཉིད་ཤེས་བྱའི་གཤིས་ལ་ཤོར་བ་དང་གཅིག སྟོང་ཉིད་རྒྱས་འདེབས་སུ་ཤོར་བ་དང་གཉིས། སྟོང་ཉིད་ལམ་དུ་ཤོར་བ་དང་གསུམ། སྟོང་ཉིད་གཉེན་པོར་ཤོར་བ་དང་བཞི། དང་པོ་ནི་སྭ་བྷཱ་ཝའི་སྔགས་དོན་བསྒོམས་ཏེ། མེད་དགག་གི་སྟོང་ཉིད་ཉི་ཚེ་བ་བློས་དཔྱད་དེ། ཡོད་པ་ཐམས་ཅད་མེད་པར་བསྒོམས་ན། སྟོང་ཉིད་ཤེས་བྱའི་གཤིས་ལ་ཤོར་བའོ། །གཉིས་པ་ནི། དངོས་པོ་ཐམས་ཅད་ལ་འདི་ཡང་སྟོང་པའོ། །འདི་ཡང་སྟོང་པའོ། །སྙམ་པར་རྒྱས་གདབ་པས། དོན་སྤྱི་བློ་ཡུལ་དུ་བྱས་ཏེ། དོན་དངོས་ལ་ཁ་མ་རེག་པས་རྒྱས་འདེབས་སུ་ཤོར་བའོ། །གསུམ་པ་ལམ་དུ་ཤོར་བ་གནས་ལུགས་གཞི་འབྲས་དབྱེར་མེད་རང་སེམས་རྟོགས་ནས་འབྲས་བུ་ཐོབ་པར་མ་གོ་སྟེ། འདི་སྤངས་པའི་ཤུལ་ན་འབྲས་བུ་བཟང་པོ་ཞིག་ཐོབ་པར་རེ་བ་སྟེ། སྟོང་ཉིད་ལམ་དུ་ཤོར་བའོ། །བཞི་པ་གཉེན་པོར་ཤོར་བ་ནི། སྤང་གཉེན་གཉིས་མེད་དུ་མ་རྟོགས་ཤིང་དགྲ་གཉེན་རིས་ཆད་དུ་གོ་བས་ཆགས་སྡང་དང་གཟུང་འཛིན་བསྐྱེད་དེ། ལྟ་བའི་ཕྱོགས་སྔ་མར་སོང་བས་སྟོང་ཉིད་གཉེན་པོར་ཤོར་བའོ། །གོལ་ས་གསུམ་ནི། བདེ་གསལ་མི་རྟོག་པ་གསུམ་སྒོམ་གྱི་ཡང་རྩེར་འདོད་པ་མང་ངོ༌། །དེ་གསུམ་སྒོམ་གྱི་གོལ་སར་འགྲོ་བས། བདེ་བར་ཞེན་པས་འདོད་ཆགས། གསལ་བར་ཞེན་པས་གཟུགས་ཁམས། མི་རྟོག་པར་ཞེན་པས་གཟུགས་མེད་ཀྱི་ཁམས་སུ་གོལ་ཞིང༌། ཞེན་མེད་དུ་བསྐྱངས་ཀྱང༌། འབྲས་བུ་མངོན་མཐོའི་ཡོན་ཏན་ལས་མི་འཐོབ་སྟེ། རྗེ་རིན་པོ་ཆེའི་ཞལ་ནས།

སྐྱོན་མེད་ཀྱི་ཏིང་ངེ་འཛིན་གསུམ་ཁམས་གསུམ་འཁོར་བའི་རྒྱུ་ཞེས་གསུངས་པས། གོལ་ས་སྤངས་ཏེ་བསྒོམས་པས། སེམས་ཀྱི་གཞི་རྩ་ཆོད་པའོ། །བཞི་པ་རྗེས་ལ་དཔྱོད་པ་རྟེན་ཅིང་འབྲེལ་བར་འབྱུང་བ་སྟེ། གཏི་མུག་གི་གཉེན་པོར་རྟེན་འབྲེལ་བཅུ་གཉིས་བསྒོམ་ཞེས་གསུངས་པ་རྣམས་དང༌། བྱེ་བྲག་ཏུ་ལྟ་བ་མདོར་བསྡུས་ལས། རིགས་པ་ཡིན་ཕྱིར་གསལ་བ་ཉིད། །རང་རིག་རང་ལ་མི་རྟོག་སྟེ། །རྣམ་པར་རྟོག་བྱ་མིན་ཕྱིར་ཡང༌། །སེམས་དེའི་རང་བཞིན་མི་རྟོག་ཉིད། །དཔེར་ན་རང་རིག་ཡེ་ཤེས་བཞིན། །སེམས་དེ་ཡེ་ཤེས་ཡིན་རྟོགས་ན། །སངས་རྒྱས་གཞན་ནས་མི་བཙལ་གསུངས། །འོན་ཀྱང་གློ་བུར་དྲི་མས་བསྒྲིབས། །གློ་བུར་རྟོག་པས་ཉོན་མོངས་ཏེ། །ཆུ་དང་གསེར་དང་ནམ་མཁའ་བཞིན། །གནས་སྐབས་དག་དང་མ་དག་གཉིས། །རང་བཞིན་འོད་གསལ་དེ་ཡང་ནི། །དངོས་པོ་སྐྲ་ཡི་རྩེ་ཙམ་མེད། །དཔེར་ན་ནམ་མཁའི་པདྨོ་བཞིན། །ཇི་ལྟར་ཕྱི་རོལ་མ་གྲུབ་ཅིང༌། །ཕ་རོལ་ཡང་ནི་མ་གྲུབ་ལ། །ཕྱི་རོལ་མ་གྲུབ་ཕ་རོལ་བཞིན། །ལུས་ཅན་ཡང་ནི་མ་ཡིན་ལ། །ལུས་ཅན་མེད་པ་མི་སྲིད་ཕྱིར། །དེ་ལྟར་ཀུན་རྫོབ་དང་བྲལ་བའི། །དོན་དམ་གཏན་ལ་དབབ་པར་བྱ། །ཞེས་གསུངས་པས། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རྟེན་འབྲེལ། རྟེན་འབྲེལ་སྐད་ཅིག་མ། སྐད་ཅིག་མ་རྐྱེན་ལས་སྐྱེས་པ། རྐྱེན་ལས་སྐྱེས་པ་རང་བཞིན་སྐྱེ་བ་མེད་པའོ། །ཞེས་དང༌། མདོ་སྡེ་ལང་ཀར་གཤེགས་པ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པ་ཉིད། །གང་གིས་སྟོང་ཉིད་ཤེས་ཏེ་བག་ཡོད་པའོ། །ཞེས་པས། སེམས་ཀྱི་གཞི་རྩ་ཆོད། དེ་ལྟར་རྟོགས་པས་ལྟ་བ་ཆེན་པོ་གསུམ་གྱིས་མ་རེག་པའི་རྟོགས་པ་དང་ལྡན་པ་ཞེས་ཁས་ལེན་དང་བྲལ་བ་སྟེ། རྗེ་རིན་པོ་ཆེའི་ཞལ་ནས། ལྟ་བ་བལྟ་བྱ་ལྟ་བྱེད་ཀུན་དང་བྲལ། མཐར་ཐུག་ཆེན་པོ་གསུམ་པོ་ལས་འདས་པའི་ཆོས་སྐུ་མངོན་དུ་གྱུར།

འདི་གཞན་ལ་མེད་པའི་ཁྱད་ཆོས་ཡིན། །གསུངས་པས། ཆེན་པོ་གསུམ་ལ་སོགས་པ་མི་དགོས་པ་མ་ཡིན་ཏེ། མཐོན་པོའི་འཛིན་སྟངས་དང་མ་བྲལ་བས། ལྟ་བ་རྟོགས་པའི་རྒྱུར་མི་འགྱུར་ཞིང༌། ལྟ་བ་དངོས་ལ་ཁ་མ་རེག་ཅེས་གསུངས་སོ། །ལྟ་བ་དངོས་ནི་ཁས་ལེན་དང་བྲལ་ཏེ། ཇི་སྐད་དུ། ང་ལ་ཁས་ལེན་མེད་པའི་ཕྱིར། །ང་ལ་སྐྱོན་དེ་ཐལ་མི་འགྱུར། །རྒྱལ་བའི་སྲས་པོས་ཅང་མི་གསུངས། །མ་གསུངས་པ་དེ་རྒྱ་ཆེར་བཤད། །ཅེས་པའི་དོན་ལྟ་བ་རྟོགས་པ་དང་ལྡན་པའོ། །དེ་ལྟར་གཏན་ལ་ཕབ་ནས། དེ་ཉིད་བསྒོམ་པར་བྱ་བ་ལ། རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར་བྱ་བས། བཅའ་བ་ལུས་ཀྱི་གནད། བཞག་པ་སེམས་ཀྱི་གནད། ཉམས་ལེན་དུས་ཀྱི་གནད་ཅེས། གནད་རྣམ་པ་གསུམ་ལ་སྒྲིལ་ཏེ་ཉམས་སུ་ལེན་དགོས་པས། བཅའ་བ་ལུས་ཀྱི་གནད་རྣམ་སྣང་གི་ཆོས་བདུན་ལྡན་ཏེ། རྡོ་རྗེ་ཕྲེང་བ་ལས། སྒྲུབ་པོ་བདེ་བའི་སྟན་འདུག་སྟེ། །མིག་ནི་སྣ་རྩེར་གཏད་བྱས་ཏེ། སྣ་ནི་ལྟེ་བའི་ཚད་དུ་བཞག ཕྲག་གོང་མཉམ་ལ་ལྕེ་རྐན་སྦྱར། །སོ་དང་མཆུ་ནི་བདེ་བར་བཞག །དབུགས་ཀྱི་འབྱུང་རྔུབ་གློད་ནས་ནི། །ཅུང་ཟད་ཅུང་ཟད་རྩོལ་བྲལ་བས། །ཇི་ལྟ་བ་བཞིན་འབྱུང་རྔུབ་ན། །རྡོ་རྗེ་དཀྱིལ་ཀྲུང་ལེགས་གནས་པས། །ཞེས་གསུངས་པས། ལུས་གནད་བཅའ་བ་ལེགས་པར་བྱེད། བཞག་པ་སེམས་ཀྱི་གནད་ནི། གནས་ལུགས་བསྒོམ་པ་དང༌། ངོ་སྤྲོད་པས་ཏེ། དང་པོ་མཚན་བཅས་ཀྱི་རྫོགས་རིམ་དང༌། མཚན་མེད་ཀྱི་རྫོགས་རིམ་ཏེ། མཚན་བཅས་ལུས་ཀྱི་གནས་ལྔར་ཐིག་ལེ་ལ་སེམས་འཛིན་པ། མཚན་མ་མེད་པ་སེམས་ཀྱི་བཞག་ཐབས་བདུན་བསྟན། ཉམས་ལེན་དུས་ཀྱི་གནད་ལ། ཉམས་ལེན་དུས་ལ་བར་མཚམས་མེད། །དུས་ཀྱི་རྒྱལ་པོ་དྲན་པའི་ཚེ་ན་བསྒོམ། །དུས་ཚོད་ཉིད་དང་ཚེས་གྲངས་བརྩི་མི་དགོས། །འདི་ལ་གཟའ་སྐར་ཚེས་གྲངས་མེད། །འདི་ལ་སྙུང་བ་མེད་ཅེས་བྱ། །ཞེས་པས། ཉམས་ལེན་རྒྱུན་འཁྱེར་བར་མཚམས་མེད་པར་བྱ། ད་ནི་རྫོགས་རིམ་སྒོམ་པར་བྱེད་པས།

སེམས་བསྐྱེད་ལུས་ཡི་དམ་དུ་གསལ་བཏབ་ལ། བླ་མ་དྲན་པར་བྱས་ལ། རང་གི་སྙིང་གར་ཐིག་ལེ་སྔོན་པོ་ཉུང་འབྲུ་ཙམ་འོད་དང་བཅས་པ་ཞིག་ལ་ཤེས་པ་གཏད་ལ་མ་ཡེངས་པར་བྱས་ལ་བསྒོམ། དེ་ལྟར་བྱས་པས་ཏིང་ངེ་འཛིན་བཟང་པོ་བྱུང་ན་ཡང་རང་ལུགས་སུ་ལྷོད་གློད་ལ་དམིགས་པ་ཡེ་མི་འཛིན་པར་ཅུང་ཟད་ངལ་བསོ། ཡང་སྙིང་གའི་ཐིག་ལེ་ལ་ཤེས་པ་ཙེ་ནེ་གཏད་ལ་འཇོག དེ་ལ་རྣམ་པར་རྟོག་པ་ཅི་བྱུང་ཡང་རྗེས་སུ་མི་འབྲེང་བར་ཐིག་ལེ་ལ་འཇོག་ཅིང་ཐུན་བཞིར་ཉམས་སུ་ལེན། མཐར་ཐིག་ལེ་དེ་ཉིད་ཀྱང་མི་དམིགས་པར་བྱས་ལ་སེམས་མ་བཅོས་པར་བཞག་པར་བྱ་ཞིང༌། དེ་ནས་སྦྱོར་བ་འདི་ལྟར་དུ་བྱས་ལ་ཤེས་པ་རྒོད་པ་སོགས་བྱུང་ན། ལྟེ་བར་ཐིག་ལེ་སེར་པོ་དང༌། གསང་གནས་སུ་ཐིག་ལེ་ལྗང་ཁུ་བསྒོམ། ཡང་ཤེས་པ་བྱིང་བ་སོགས་བྱུང་ན་མགྲིན་པར་ཐིག་ལེ་དམར་པོ་དང༌། སྤྱི་བོར་ཐིག་ལེ་དཀར་པོ་བསྒོམ་མོ། །དེ་ལྟར་བསྒོམས་པས་སེམས་ཕྱིར་མི་འཕྲོ་བར་རྟོག་མེད་དུ་གནས་པ་འབྱུང་ཞིང༌། མངོན་ཤེས་ལ་སོགས་པ་འཆར་ཏེ། དཔལ་འཁོར་ལོ་སྡོམ་པ་ལས། ཡིད་ནི་ནང་དུ་ཆུད་པ་ཡིས། །ཅི་འདོད་པ་ཡི་ལས་རྣམས་འགྲུབ། །ཅེས་སོ། །ད་ནི་མཚན་མ་མེད་པའི་རྫོགས་རིམ་ལ། སེམས་ཀྱི་བཞག་ཐབས་བདུན་ཞེས་པས། དང་པོར་ཡིད་ལ་མི་བྱེད་པར་སྐྱོང་བ། མཐོ་དམན་གྱི་བསམ་བློ་སྤངས་ཏེ་སྐྱོང་བ། དྲན་པ་མ་ཡེངས་པར་སྐྱོང་བ། བརྩོན་འགྲུས་ཆེན་པོས་སྐྱོང་བ། སྒོམ་མེད་ཀྱི་དོན་ལ་སྐྱོང་བ། གྲིམས་ལྷོད་ཀྱི་མཐའ་དང་བྲལ་བར་སྐྱོང་བ། སེམས་མ་བཅོས་པར་སྐྱོང་བ་དང་བདུན་ནོ། །དང་པོ་ཡིད་ལ་མི་བྱེད་པར་སྐྱོང་བ། མགོན་པོ་ཀླུ་སྒྲུབ་ཀྱི་ཞལ་ནས། ཆོས་བདག་མེད་པ་མཉམ་པ་ཉིད། །རང་སེམས་གདོད་ནས་མ་སྐྱེས་པ། །སྟོང་པ་ཉིད་ཀྱི་རང་བཞིན་ནོ། །དེ་ཉིད་བསྒོམ་པའི་རྣལ་འབྱོར་པས། །དབུགས་གཏོང་རྔུབ་པ་མ་ཡིན་ཅིང༌། །སྤྱན་ཕྱེ་བཙུམ་པའང་མ་ཡིན་ལ། །སྐུ་ནི་དགྱེ་བའང་མ་ཡིན་ཞིང༌། །དགུ་བའང་ནི་མ་ཡིན་ལ། །གསུངས་པ་མ་ཡིན་མི་གསུང་མིན། །ཕྱི་རོལ་ཡུལ་ལ་མི་རྟོག་ཅིང༌། །ནང་དུ་སེམས་ལའང་མི་རྟོག་གོ། །ཞེས་སོ། །དེ་ཡིད་ལ་མི་བྱེད་པ་བཅུ་གཅིག་བྱ་བ།

གཟུགས་སྒྲ་དྲི་རོ་རེག་བྱ་ཡིད་ལ་མི་བྱེད། གཟུགས་དང་སྒྲ་དང་དྲི་དང་རོ་དང་རེག་བྱ་རྣམས་ཀྱི་རང་བཞིན་ཡིད་ལ་མི་བྱེད་པ་སྟེ་བཅུ། ཆོས་ཡིད་ལ་མི་བྱེད་པ་དང་བཅུ་གཅིག་གོ། །ཡང་རྗེ་རིན་པོ་ཆེ་འདན་ན་བཞུགས་པའི་དུས་སུ་ཁྱིམ་མཚེས་ཞིག་གི་བུད་མེད་ཀྱི་ཁྱོ་ཤི་བས་མྱ་ངན་བྱས་པས། རྗེ་རིན་པོ་ཆེའི་ཡུམ་གྱིས། ཁྱོ་ཡིད་ལ་མ་བྱེད་དང༌། སྡུག་བསྔལ་རྒྱུན་ཆད་ཁྱོ་ཡིད་ལ་བྱས་ན་སྡུག་བསྔལ་རྒྱུན་མི་ཆད་ཅེས་པ་དེ་ལས་ལྷག་པའི་ངོ་སྤྲོད་ནི་ཡུལ་དབུས་སུ་བྱོན། རྗེ་མཐའ་རྩ་པ་དང་མཇལ། རྟོགས་པ་མངོན་གྱུར་གྱི་སྐབས་སུའང་མ་གསུངས་པས། ཡིད་ལ་མི་བྱེད་པ་འདི་ཟབ་སྟེ། རྗེ་ས་ར་ཧའི་ཞལ་ནས། ཡིད་ལ་མི་བྱེད་ཕྱག་རྒྱ་ཆེན་པོའི་སྐུ། །འབྲས་བུ་གང་ལའང་རེ་བ་མ་བྱེད་རྣལ་འབྱོར་པ། །ཞེས་པའི་དོན་ནོ། །གཉིས་པ་མཐོ་དམན་གྱི་བསམ་བློ་སྤངས་ཏེ་སྐྱོང་བ། མཐོ་བ་དཀར་པོ་དགེ་བའི་རྩ་བ། དམའ་བ་ནག་པོ་སྡིག་པ་མི་དགེ་བ། བར་པ་ལུང་མ་བསྟན་གང་ཡང་མི་བསྒོམ་སྟེ། ཏིལླི་པའི་ཞལ་ནས། མཐོ་དམན་བསམ་བློ་མ་བྱས་ན། །དུས་གསུམ་རྒྱལ་བའི་ཡོན་ཏན་འཆར། །ཀུན་མཁྱེན་ཀུན་གྱི་གསུང་ཡིན་ནོ། །ཞེས་དང༌། ཡང་དེ་ཉིད་ལས། ལུས་ཀྱི་བྱ་བ་ཡོངས་ཐོང་རྣལ་མར་སྡོད། །ངག་གི་སྨྲ་བརྗོད་མ་མང་གྲག་སྟོང་བྲག་ཆ་འདྲ། །ཡིད་ལ་ཅི་ཡང་མི་བསམ་ཟླ་ལོའི་ཆོས་ལ་ལྟོས། །ཞེས་པས། མཉམ་བཞག་ཟླ་ལོ་བ་ཞེས་བློ་བྲལ་དུ་བསྒོམ། གསུམ་པ་དྲན་པ་མ་ཡེངས་པར་སྐྱོང་བ། རྗེ་རིན་པོ་ཆེའི་ཞལ་ནས། དྲན་པ་ཡེངས་མེད་མ་ཤེས་ན། །མི་བསྒོམ་པ་ལ་བྱ་ཐབས་མེད། །གསུངས། དྲན་པ་བསྟེན་པ་འདི་རང་གལ་ཆེ། བྱང་ཆུབ་ཀྱི་ཕྱོགས་ཆོས་སུམ་ཅུ་རྩ་བདུན་དྲན་པ་ལ་ཚང་སྟེ། དྲན་པ་ཉེ་བར་བཞག་པ་བཞི། ཡང་དག་པར་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་དང༌། དབང་པོ་ལྔ་དང༌། སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་དང༌། འཕགས་པའི་ལམ་ཡན་ལག་བརྒྱད་དང༌། སློབ་པ་མཐར་ཕྱིན་ནས་མི་སློབ་ཟུང་འཇུག་གིས་ཕྱིར་མི་ལྡོག་པའི་ས་ཐོབ་པ་རྣམས་དྲན་པས་ཏེ།

དྲན་པ་ཉེ་བར་བཞག་པ་བཞི། དང་པོ་དྲན་པའི་ངོ་བོ་ཡང་དག་པར་སྤོང་བ་བཞི། དྲན་པ་བརྟེན་པས་སྤང་བྱ་འགག་པ། རྫུ་འཕྲུལ་གྱི་རྐང་པ་ལས། སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པའི་དྲན་པ། དབང་པོ་ལྔ་ལས་དྲན་པའི་དབང་པོ། སྟོབས་ལྔ་ལས་དྲན་པའི་སྟོབས། བྱང་ཆུབ་ཀྱི་ཡན་ལག་བདུན་ལ། དྲན་པ་ཡང་དག་བྱང་ཆུབ་ཀྱི་ཡན་ལག འཕགས་པའི་ལམ་ཡན་ལག་བརྒྱད་ལས། ཡང་དག་པའི་དྲན་པ་སློབ་པ་མཐར་ཕྱིན་པ། དྲན་པས་དབང་བསྒྱུར་ཞི་བའི་ཏིང་ངེ་འཛིན་ཕྱིར་མི་ལྡོག་པ་ལ་མཁྱེན་པའི་ཡེ་ཤེས་ཀྱི་བར་དུ་འགྲོ་བས་སོ། །དེ་ནས་རྗེ་རིན་པོ་ཆེའི་ཞལ་ནས། རྟོགས་པ་གོམས་པར་བྱེད་པ་སྒོམ་པ་ཞེས་དྲན་པ་མ་ཡེངས་པར་སྐྱོང་བའོ། །བཞི་པ་བརྩོན་འགྲུས་ཆེན་པོས་སྐྱོང་བ། རྗེ་རིན་པོ་ཆེའི་ཞལ་ནས། བརྩོན་འགྲུས་ཆེན་པོའི་གོ་བ་དེ། །དྲན་པ་རྒྱུན་ཆད་མེད་པ་ཡིན། །གོ་བ་འཛོལ་ན་ཕུང་བར་ངེས། །ཞེས་གླང་པོའི་འགྲོས་སམ་པི་ཝང་གི་རྒྱུད་ལྟར་རྒྱུན་དུ་སྐྱོང་དགོས་སོ། །རྗེ་བཙུན་ཏིལླི་པའི་ཞལ་ནས། བློ་དམན་སྐྱེས་བུ་དོན་ལ་མི་གནས་ན། །རླུང་གི་གནད་བཟུང་རིག་པ་གཅེར་བུར་ཞོག །ལྟ་སྟངས་དང་ནི་སེམས་འཛིན་དུ་མ་ཡིས། །རིག་པ་ངང་ལ་མི་གནས་བར་དུ་གཅུན། །ཞེས་གསུངས་པའི་དོན་ཡིན་པས། སྐད་ཅིག་ཀྱང་མ་ཡེངས་པར་དྲན་པ་བརྟེན། མིག་འབྲས་ལ་འགྱར་འགྱུར་དང༌། རྫི་མ་ལ་ཁྲབ་ཁྲེབ་མེད་པར་མཉམ་པར་བཞག་གོ། །ལྔ་པ་སྒོམ་མེད་ཀྱི་དོན་ལ་སྐྱོང་བ། སྒོམ་རྒྱུའི་དམིགས་པ་དང་གཏད་སོ་མེད་དེ། རྗེ་རིན་པོ་ཆེའི་ཞལ་ནས། སྒོམ་རྒྱུ་རྡུལ་ཙམ་མེད་པ་ལ། །ཡེངས་སུ་སྐད་ཅིག་མི་སྟེར་བ། །ཕྱག་རྒྱ་ཆེན་པོའི་མན་ངག་ཡིན། །ཞེས་དང༌། དེ་ཉིད་ལས། སྒོམ་རྒྱུ་མེད་ཀྱང་གོམས་རྒྱུ་ཡོད། །གོམས་པས་ལྟ་བ་ཀློང་དུ་གྱུར། །གོམས་དེ་བདག་ལ་རག་ལས་པས། །རྒྱུན་ཆད་མེད་པར་མཉམ་པར་ཞོག །ཅེས་དང༌། དཔལ་བ་གསང་བ་འདུས་པའི་རྒྱུད་ལས། དངོས་པོ་མེད་པས་སྒོམ་པ་མེད། །བསྒོམ་པར་བྱ་བ་སྒོམ་པ་མིན། །དེ་ལྟར་དངོས་པོ་དངོས་མེད་པས། །སྒོམ་པ་དམིགས་སུ་མེད་པའོ། །ཞེས་པའི་དོན་ནོ། །དྲུག་པ་སྒྲིམ་ལྷོད་ཀྱི་མཐའ་དང་བྲལ་བར་སྐྱོང་བ།

སྒྲིམ་ཐལ་ནས་རྣམ་རྟོག་རྒོད་ན་དགེ་སྦྱོར་ཐོག་ཏུ་མི་ཕེབས། རྐྱེན་ངན་རྟོག་པ་ཡུལ་ཕྱིར་འཚོལ་བས་སྒྲིམ་མ་ཐལ་བ། ལྷོད་ན་རྟོག་པ་འོག་འགྱུ་ལ་སོང་ནས་རིག་པ་གར་གནས་ངོས་མི་ཟིན་པས། སྒྲིམ་ལྷོད་ཀྱི་མཐའ་བསྲུངས་ཏེ། དགེ་སྦྱོར་སྲང་མདའ་ལ་གཞལ་བ་འདྲ་བ་ཞིག་དགོས་ཏེ། རྗེ་བཙུན་ས་ར་ཧའི་ཞལ་ནས། འཇུར་བུས་བཅིངས་པའི་སེམས་ཉིད་ནི། །གློད་ན་གྲོལ་བར་ཐེ་ཚོམ་མེད། །བྲམ་ཟེས་སྐུད་པ་འཁེལ་བ་བཞིན། །སོ་མ་མ་བཅོས་ལྷུག་པར་ཞོག །ཅེས་པའི་དོན་ནོ། །བདུན་པ་མ་བཅོས་པར་སྐྱོང་བ་རྒྱལ་བའི་ཡུམ་ལས། མ་བཅོས་པ་ནི་བྱང་ཆུབ་མཆོག་རྒྱུ་སྟེ། །བཅོས་མའི་སྟོབས་ཀྱིས་འཕགས་ལམ་འཐོབ་མི་འགྱུར། །ཞེས་སོ་མ་ལྷུག་པ། རང་དྭངས་མ་བཅོས་པར་བཞག དེ་ཡང་ཡོད་པར་བསྒོམས་ན་བཅོས་མ། མེད་པར་བསྒོམས་ན་བཅོས་མ། དབུས་སུ་བསྒོམས་ན་བཅོས་མ་སྟེ། སོ་མ་ཞེས་པ་རྟོག་པ་སྔ་མ་འགགས། ཕྱི་མ་མ་སྐྱེས་པའི་བར་དེ་སོ་མ་ཞེས་བརྗོད། ལྷུག་པ་ཞེས་པ་ཚོགས་དྲུག་གི་སྣང་རྐྱེན་ལ་དགག་སྒྲུབ་མེད་པར་འཇོག་པའོ། །རང་དྭངས་གང་ཤར་དེ་དག་བཟོ་མེད་ཏུ་སྐྱོང༌། མ་བཅོས་པ་ལ་གྲུབ་པ་སྡེ་བདུན་ལས་བཞིར་བཤད་དེ། མ་བཅོས་པའི་ཤེས་པ་ངོས་བཟུང་བ། མ་བཅོས་པར་བཞག་པ། སྔ་ཕྱིར་གཅིག་ཏུ་བསྙེས་པས་བསམ་གཏན་གྱི་དྲོད་ཐོབ་པ། དེ་ལྟར་བསྒོམས་པས་འབྲས་བུ་ནམ་མཁའ་ལྟར་འཆར་བའོ། །དེ་ལྟར་སེམས་བཞག་ཐབས་བདུན་གྱི་ངོ་བོ་ཡིད་ལ་མི་བྱེད་པར་འདུས་ཏེ། རྗེ་རིན་པོ་ཆེའི་ཞལ་ནས། བཟང་རྟོག་གི་རྩོལ་བས་མ་སླད་པ། ངན་རྟོག་གི་རྗེས་སུ་མི་འབྲང༌། བར་མ་ལུང་མ་བསྟན་དུ་མ་སོང་བ། སྒོམ་པ་ཡིད་བྱེད་དང་བྲལ་བར་ཞོག་ཅེས་སོ། །བཟང་རྟོག་གི་རྩོལ་བས་མ་སླད་པ་ཆོས་ཉིད་སྟོང་པ་ཉིད་དོ། །བདག་མེད་པའོ་སྐྱེ་བ་མེད་པའོ་སྙམ་དུ་མཚན་མ་ལ་སྤྱོད་པ་སྟེ། རྒྱལ་བའི་ཡུམ་ལས། ཕུང་འདི་སྟོང་ཞེས་རྟོག་ན་བྱང་ཆུབ་སེམས་དཔའ་ནི། །མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །ཞེས་གསུངས།

ངན་རྟོག་གི་རྗེས་སུ་འབྲང་བས། རྐྱེན་ངན་རྟོག་པ་ཡུལ་ཕྱི་ལ་འཆོར་ཏེ། དབུ་མ་ལས། བདག་ཡོད་ན་ནི་གཞན་དུ་ཤེས། །བདག་གཞན་གཉིས་ལས་འཛིན་དང་སྡང༌། །དེ་གཉིས་དང་ནི་འབྲེལ་བ་ལས། །ཉེས་པ་ཐམས་ཅད་བསྐྱེད་པ་སྟེ། །ཉེས་ཀུན་དེ་ཡི་རྩ་བ་ཅན། །དེ་ཡང་འཇིག་ཚོགས་ལྟ་བར་བཤད། །ཅེས་སོ། །བར་མ་ལུང་མ་བསྟན་དུ་མ་སོང་བར་བློ་རྟོག་པ་ལ་སྐྱོན་དུ་མི་ལྟ། མི་རྟོག་པ་ལ་ཡོན་ཏན་དུ་མི་ལྟ། ཡུལ་རྐྱེན་གྱི་ཐོག་ཏུ་མ་ཤོར་བ་ཉིད་དོ། །སྒོམ་པ་ཡིད་བྱེད་དང་བྲལ་བ་ལ་མཉམ་པར་བཞག་ཅེས་སོ། །རྗེ་བཙུན་ཏིལླི་པའི་ཕྱག་རྒྱ་ཆེན་པོ་གངྒཱ་མ་ལས། ཞེ་འདོད་བྱུང་བས་འོད་གསལ་མ་མཐོང་བསྒྲིབས། །རྟོག་པའི་བསྲུང་སྡོམ་དམ་ཚིག་དོན་ལས་ཉམས། །ཡིད་ལ་མི་བྱེད་ཞེ་འདོད་ཀུན་དང་བྲལ། །རང་བྱུང་རང་ཞི་ཆུ་ཡི་པ་ཏྲ་འདྲ། །འཁོར་འདས་ཆོས་རྣམས་དོན་ལ་མི་གནས་ན། །དོན་འདིར་མི་གནས་འཁོར་བའི་བཙོན་ལས་ཐར། །དོན་འདིར་མཉམ་བཞག་བླ་མེད་བྱང་ཆུབ་འཐོབ། །བསྟན་པའི་སྒྲོན་མེ་ཞེས་སུ་བསྟན་པ་ཡིན། །གསུངས་པའི་དོན། སྒོམ་པ་ཡིད་བྱེད་དང་བྲལ་བའོ། །དེའི་དོན་ངོ་སྤྲོད་པ་ལ་གཉིས་ཏེ། མཉམ་བཞག་ཞི་གནས་སུ་ངོ་སྤྲོད་པ་དང༌། རང་རིག་ཕྱག་རྒྱ་ཆེན་པོར་ངོ་སྤྲོད་པའོ། །དང་པོའི་སེམས་འདས་མ་འོངས་ད་ལྟར་དུས་གསུམ་གྱི་རྟོག་པས་དབེན་པར་བསྒོམས་པས། དངོས་པོ་དང་མཚན་མར་འཛིན་པ་ཐམས་ཅད་ཉེ་བར་ཞི་ནས། བྱིང་རྒོད་རྨུགས་གསུམ་གྱི་མ་གོས་པར་རྟོག་མེད་དུ་རྩེ་གཅིག་ཏུ་གནས་པ་ལ། ཞི་གནས་ཞེས་སམ་མཉམ་བཞག་ཅེས་བྱ་སྟེ། དཔལ་ཤ་བ་རིའི་ཞལ་ནས། གཉིས་མེད་ལྷན་ཅིག་སྐྱེས་པ་བདེ་བ་ཆེན་པོའི་རོ། །ཇི་ལྟར་ཆུ་ལ་ཆུ་བཞག་རོ་གཅིག་ལྟར། །ཇི་བཞིན་ཉིད་དུ་དེ་བཞིན་གནས་པའི་ཚེ། །དམིགས་འཛིན་ཞེན་པའི་ཡིད་དེ་རབ་ཏུ་ཞི། །ཞེས་པས། ཞི་གནས་ནི་ཡོན་ཏན་ཐམས་ཅད་བསྐྱེད་པའི་གཞི་ཡིན་ཏེ། དགའ་བོ་མངལ་གནས་ལས། གང་ལ་མཉམ་བཞག་སེམས་མེད་ན། །རྣམ་དག་ཡེ་ཤེས་མེད་པས་ཏེ། །ཟག་པ་རྣམས་ནི་སྤོང་མི་འགྱུར། །ཞེས་དང༌།

ཡབ་སྲས་མཇལ་བ་ལས། སངས་རྒྱས་ཆོས་རྣམས་གང་ལ་ཡང༌། །ལམ་གཞན་དག་གིས་མི་མཐོང་སྟེ། །ཞི་གནས་ཡེ་ཤེས་ཆེ་ཐོབ་ན། །རང་བྱུང་ཉིད་དུ་ངེས་པར་གྲོལ། །ཞེས་དང༌། གཞན་ཡང་སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱ་སྟེ། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་སོ། །གཉིས་པ་རང་རིག་ཕྱག་རྒྱ་ཆེན་པོར་ངོ་སྤྲོད་པའམ། ལྷག་མཐོང་རྣམ་པར་མི་རྟོག་པ་ཞེས་བརྗོད་དེ། ཐེག་པ་ཆེན་པོ་ལ་དད་པ་རབ་ཏུ་བསྒོམས་པའི་མདོ་ལས། རིགས་ཀྱི་བུ་ཏིང་ངེ་འཛིན་ཐོབ་པའི་བྱང་ཆུབ་སེམས་དཔའ་ཞི་གནས་ཙམ་དང༌། ཏིང་ངེ་འཛིན་གྱི་རོ་ཙམ་གྱིས་ཆོག་པར་མི་འཛིན་ཏེ། ཏིང་ངེ་འཛིན་དེ་ཉིད་ལ་གནས་ནས། ཐེག་པ་ཆེན་པོའི་ཆོས་དེ་ལ་བགྲང་ཞིང་གཞལ་ལ་སྤྱོད་ཅིང་སོ་སོར་རྟོག་སྟེ། དེ་ལ་བགྲང་ཞིང་གཞལ་ལ་སྤྱོད་ཅིང་སོ་སོར་རྟོག་པའི་རྣམ་པས་ལྷག་མཐོང་རབ་ཏུ་སྐྱེ་བར་འགྱུར་རོ། །དེ་ལྟར་མཉམ་བཞག་དྭངས་པའི་སྐབས་སུ། དེ་ཉིད་ཀྱི་ངོ་བོ་ལ་རིག་པ་དེ་ཉིད་ཀྱིས་བརྟག་པར་བྱ་སྟེ། དེ་ཡང་དངོས་པོའམ་ཁ་དོག་ཡོད་པ་ཞིག་འདུག་གམ་འོན་ཏེ་མེད་པ་ཞིག་འདུག ཡོད་པ་ཞིག་འདུག་ན། དང་པོ་རྒྱུ་ཅིས་བསྐྱེད། ཕྱོགས་གང་ནས་བྱུང༌། བར་དུ་གར་གནས། ཐ་མར་གང་དུ་འགགས་ལེགས་པར་བརྟག་པར་བྱའོ། །མེད་པར་འདུག་ན་མེད་པར་སུས་ཤེས་གང་གིས་རིག མེད་ཅེས་སྒྲོ་འདོགས་མཁན་ལ་སོགས་སུ་ཡིན་བརྟག་པར་བྱའོ། །གལ་ཏེ་ཡོད་མེད་ལས་འདའ་བར་སེམས་ནའང༌། དེའི་དོན་ཇི་ལྟ་བུས་ཡོད་མེད་ལས་འདས་པར་འདུག་བརྟག་པར་བྱའོ། །དེ་ལྟར་ཉམས་སུ་བླངས་པས་སེམས་ཀྱི་གཞི་རྩ་ཆོད་པ་འབྱུང་སྟེ། འཇིག་རྟེན་མགོན་པོའི་ཞལ་ནས། རང་གི་རིག་པ་རིག་རིག་ཏུར་ཏུར་པོ་འདི་ལ་ལྟས་པའི་དུས་སུ། གང་ཡང་མ་མཐོང་བ་དེ་ནི་དེ་ཁོ་ན་ཉིད་མཐོང་བའོ། །ཞེས་པས། རང་གི་སེམས་ཉིད་གདོད་མ་ནས་ཡོད་མེད་ཡིན་མིན་བཟང་ངན་རྟག་ཆད་ལ་སོགས་པའི་མཐའ་ཐམས་ཅད་དང་བྲལ་བ།

དཔེ་གང་གིས་ཀྱང་མཚོན་པར་མི་ནུས་པར་རྟོགས་པ་དེ་ལ་ཕྱག་རྒྱ་ཆེན་པོའམ། རང་རིག་པའི་ཡེ་ཤེས་ཞེས་བྱ་སྟེ། རྒྱལ་བའི་ཡུམ་ལས། ཇི་ལྟར་ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་བགྱིས། །དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། །མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །ཞེས་དང༌། ཡང་ཏིལླི་པའི་ཞལ་ནས། དཔེར་ན་ནམ་མཁའ་སྟོང་པར་ཐ་སྙད་རབ་བཏགས་ཀྱང༌། །ནམ་མཁའ་ལ་ནི་འདི་འདྲར་བརྗོད་དུ་མེད། །དེ་བཞིན་རང་སེམས་འོད་གསལ་བརྗོད་གྱུར་ཀྱང༌། །བརྗོད་པས་འདི་འདྲ་གྲུབ་ཅེས་ཐ་སྙད་གདགས་གཞི་མེད། །དེ་ལྟར་སེམས་ཀྱི་རང་བཞིན་གདོད་ནས་ནམ་མཁའ་འདྲ། ཆོས་རྣམས་མ་ལུས་དེ་རུ་མ་འདུས་མེད། །ཅེས་སོ། །འདི་ལྟར་རང་གི་སེམས་ཉིད་གདོད་མ་ནས། སྐྱེ་འགག་གནས་གསུམ་དང་བྲལ་བར་རྟོགས་པ་འདི་ལ་ཐ་མལ་གྱི་ཤེས་པའང་ཟེར། ཆོས་ཀྱི་སྐུ་ཞེས་ཀྱང་ཟེར། རང་བྱུང་ལྷན་ཅིག་སྐྱེས་པའི་ཡེ་ཤེས་ཀྱང་ཟེར་ཏེ། རྗེ་སྒམ་པོ་པའི་ཞལ་ནས། ཨ་ཕོ་ང་ནི་ཐ་མལ་གྱི་ཤེས་པ་སྐྱོང་གསུངས། ངོ་བོ་འདི་ཐེག་པ་ཆེན་པོའི་མཐོང་ལམ་གྱི་ཏིང་ངེ་འཛིན་ཡིན། འདི་ཡུལ་རྐྱེན་ལ་འཕྲོས་པ་ཐམས་ཅད་ཀྱང་རང་གི་སེམས་ལས་གཞན་དུ་མེད་ཅིང་གཅིག་པར་ངོ་སྤྲད་ལ་ཤེས་དགོས་ཏེ། རྗེ་སྒམ་པོ་པའི་ཞལ་ནས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །སྣང་བ་ལྷན་ཅིག་སྐྱེས་པ་ཆོས་སྐུའི་འོད། །དེ་ཕྱིར་སྣང་སེམས་དབྱེར་མེད་ཟུང་དུ་འཇུག །ཅེས་དང༌། སློབ་དཔོན་ཏོག་ཙེ་པའི་ཞལ་ནས། ཐ་མལ་ཤེས་པ་སྙིང་གི་དབུས་སུ་སད། །ཚོགས་དྲུག་དག་ན་བདེ་བ་རྒྱུན་མི་འཆད། །བྱས་པ་ཐམས་ཅད་དོན་མེད་སྡུག་བསྔལ་རྒྱུ། །སྒོམ་དུ་མེད་པ་གཉུག་མའི་ངང་ལ་ཞོག །ཅེས་དང༌། རྗེ་འཇིག་རྟེན་གསུམ་མགོན་གྱི་ཞལ་ནས། སེམས་ཉིད་ཀྱི་དོན་ཕྱིན་ཅི་མ་ལོག་པར་རྟོགས་པས་ན་ལྟ་བ། དེ་ལ་རྒྱུན་ཏུ་མ་ཡེངས་པར་འཇོག་པས་ན་སྒོམ་པ།

དེ་ཉིད་ལ་སྤྱོད་པས་ན་སྤྱོད་པ་ཡིན་ཞིང༌། འཁོར་འདས་ཀྱི་ཆོས་ཐམས་ཅད་མེད་ན་མི་འབྱུང་ཞིང༌། རྟེན་འབྲེལ་འབའ་ཞིག་ཡིན། རྟེན་འབྲེལ་ཐམས་ཅད་སྐད་ཅིག་མར་གནས་པ་ཡིན། སྐད་ཅིག་མ་དེ་ཡང་རྟེན་འབྲེལ་སྟོང་ཉིད་ཡིན་པས། འབྲས་བུ་ཆོས་ཀྱི་སྐུའོ། །ཚོགས་དྲུག་གི་ཡུལ་འཁོར་འདས་གཉིས་སུ་སྣང་བ་འདི་ཐམས་ཅད་ཡུལ་སེམས་གཉིས་སུ་མེད་དེ། དེའང་མདུན་གྱི་ཀ་བའམ། བུམ་པ་ལྟ་བུ་ཞིག་ལ་ཅེར་བལྟས་པས། དེ་ཉིད་ཀྱི་རྗེས་སུ་ཤེས་པ་མི་འབྲང༌། དེ་ཉིད་ཤེས་པའི་རྗེས་སུ་མི་འབྲང་སྟེ། རྟེན་འབྲེལ་ཚོགས་པ་ལས་སྣང་བ་ཙམ་མ་གཏོགས་པ། དོན་དམ་པར་ཡུལ་ཡུལ་ཅན་གང་དུའང་གྲུབ་པ་མེད་པར། གདོད་ནས་སྣང་སེམས་ཟུང་འཇུག་རང་གྲོལ་དུ་གནས་པ་ཡིན་ཏེ། ཏིང་ངེ་འཛིན་རྒྱལ་པོའི་མདོ་ལས། དཔེར་ན་ནམ་མཁའ་དྭངས་པར་ཟླ་ཤར་བ། །དེ་ཡི་གཟུགས་བརྙན་དྭངས་བའི་མཚོར་སྣང་ཏེ། །ཟླ་བ་ཆུ་ཡི་ནང་དུ་འཕོས་པ་མེད། །ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཞེས་དང༌། རྗེ་ནཱ་རོ་པས། སྣང་བའི་མཚན་ཉིད་སྐྱེ་བ་མེད། །འཁོར་བའི་མཚན་ཉིད་གཞི་རྩ་བྲལ། །སེམས་ཀྱི་མཚན་ཉིད་ཟུང་དུ་འཇུག །ཅེས་པས། སྣང་སེམས་ཟུང་འཇུག་འབའ་ཞིག་ཏུ་ཤེས་པར་བྱ་ཞིང༌། རྣམ་རྟོག་སེམས་སུ་གོ་དགོས་ཏེ། ས་ར་ཧའི་ཞལ་ནས། གང་ཞིག་སེམས་ལས་རྣམ་འཕྲོས་པས། །དེ་སྲིད་མགོན་པོའི་རང་བཞིན་ཏེ། །ཆུ་དང་རླབས་དག་གཞན་ཡིན་ནམ། །མཉམ་ཉིད་ནམ་མཁའི་རང་བཞིན་ནོ། །ཞེས་དང༌། རྗེ་རིན་པོ་ཆེའི་ཞལ་ནས། མཐར་ཐུག་འབྲས་བུ་ཆོས་སྐུ་དེ། །ཉོན་མོངས་རྣམ་རྟོག་དངོས་སུ་གདའ། །རིག་དང་མ་རིག་གཉིས་མེད་ཡིན། །མ་རིག་ཡེ་ཤེས་ཆེན་པོ་ཡིན། །ཞེས་དང༌། ཡང་དེ་ཉིད་ལས། སྐྱེས་པ་སྐྱེ་མེད་ནམ་མཁའ་འདྲ། །མ་སྐྱེས་སྐྱེ་མེད་ནམ་མཁའ་འདྲ། །ཆོས་སྐུ་སྐྱེ་མེད་ནམ་མཁའ་འདྲ། །ཞེས་པའི་དོན་ཉམས་ལེན་སྣང་ཐོག་ནས་སྐྱོང་བའི་མན་ངག་གོ། །དེ་ལྟར་སྤྱོད་པ་རྟེན་འབྲེལ་ཟུང་འཇུག་རྒྱུ་འབྲས་སུ་ཤར་ནས།

སྟོང་ཉིད་རྒྱུ་འབྲས་སུ་ཤར་བས། རིགས་སྤྱོད་ཁྱད་པར་དུ་འཕགས་པ་ཚུལ་ཁྲིམས་རིན་པོ་ཆེ་ལ་བསླབ་དགོས་སོ། །དེ་ཡང་ཆོས་འདི་པ་དག་གི་ལུགས་ལ། ལྟ་བ་རྟོགས་པ་དང་ལྡན་པ། སྒོམ་པ་ཡིད་བྱེད་དང་བྲལ་བ། སྤྱོད་པ་བླང་དོར་དང་བྲལ་བའོ། །རྗེ་རིན་པོ་ཆེའི་ཞལ་ནས། སྤྲོས་མཐའ་ཉེས་ཚོགས་ལྟ་བ་ཡི། །འགྲོ་ཀུན་སྲིད་ཞིར་འཁྱམས་མཁྱེན་ནས། །མཐའ་དང་བྲལ་བའི་ལྟ་བ་དང༌། །དེ་ལ་མ་ཡེངས་སྒོམ་པ་དང༌། །སྟོན་པའི་ཚུལ་ཁྲིམས་སྤྱོད་པ་སྟེ། །ལྟ་སྒོམ་སྤྱོད་གསུམ་རྣམ་དག་པ། །སྙིང་པོ་བླ་ན་མེད་པ་འདི། །བླ་མ་རིན་ཆེན་མ་གཏོགས་པ། །དེང་སང་དུས་འདིར་མ་དར་བས། །འདི་ཉིད་དར་ན་ཅི་མ་རུང༌། །སྙམ་པའི་གདུང་ཤུགས་དྲག་པོ་ཡིས། །དབུགས་འབྱིན་ཐོབ་པར་འགྱུར་བ་དང༌། །བླ་མ་དམ་པའི་གདུང་རྒྱུད་ཀྱང༌། །མི་འཆད་སྲིད་དམ་སྙམ་པ་བྱུང༌། །ཞེས་པས། སྤྱོད་པ་དེ་ལྟ་བུ་དང་ལྡན་པས། བླང་དོར་བྲལ་བ་སྡིག་པ་བླང་དུ་མེད་ཅིང་དགེ་བ་དོར་དུ་མེད་པས་ཏེ། རྒྱུ་འབྲས་ཀྱི་མིག་རྙེད། བླང་དོར་འཁྲུལ་མེད་དུ་ཉམས་སུ་བླངས་པས། འབྲས་བུ་ཚེ་འདི་ཉིད་ལ་ཐོབ་པར་འགྱུར་ཏེ། རྗེ་རིན་པོ་ཆེའི་ཞལ་ནས། ཕྱག་རྒྱ་ཆེན་པོ་བྱ་བ་དེ། རང་གི་རིག་པ་འདི་ཉིད་ཡིན། །དེ་ལ་མ་ཡེངས་སྐྱོང་བ་དེ། །གཉུག་མ་ཆོས་སྐུ་སྒོམ་པ་ཡིན། །ཕྱག་རྒྱ་ཆེན་པོའི་བོགས་འདོན་དེ། །བླ་མ་དམ་པའི་མོས་གུས་ཡིན། །སྣང་སྲིད་ཆོས་སྐུར་གོ་བ་དེ། །ཕྱག་རྒྱ་ཆེན་པོའི་གོ་བ་ཡིན། །རྣམ་རྟོག་ཆོས་སྐུར་རྟོགས་པ་དེ། །ཕྱག་རྒྱ་ཆེན་པོའི་རྟོགས་པ་ཡིན། །འཁོར་འདས་བདེ་སྐྱིད་འབྱུང་བ་དེ། །ཕྱག་རྒྱ་ཆེན་པོའི་ཡོན་ཏན་ཡིན། །སྐུ་བཞི་འགྲོ་དོན་བྱེད་པ་དེ། །ཕྱག་རྒྱ་ཆེན་པོའི་ཕྲིན་ལས་ཡིན། །ཞེས་སྐུ་བཞི་རྟགས་བརྒྱད། ཐུན་མོང་གི་གྲུབ་པ་བརྒྱད་ལ་སོགས་ཐོབ་པར་འགྱུར་རོ། །དེ་རྣམས་ཐོབ་པར་བྱེད་པའི་ཆོས་ཐམས་ཅད་དང༌། རྒྱུ་རྐྱེན་དང་རྟེན་འབྲེལ་འཛོམ་དགོས་ཏེ།

རྒྱལ་པོ་ཆེན་པོ་མ་སྐྱེས་དགྲས་འགྱོད་པ་བསལ་བའི་མདོ་ལས། ཆོས་ཐམས་ཅད་རྒྱུའི་རྗེས་སུ་འབྲང་བ། རྐྱེན་ལ་རག་ལས་པ། སྲིད་པའི་རྩ་བ་ཅན་སྨོན་ལམ་གྱིས་ཐོག་དྲངས་པའོ། །ཞེས་པས། བསྔོ་བ་སྨོན་ལམ་དགོས་ཏེ། རྗེ་མཉམ་མེད་སྒམ་པོ་པའི་ཞལ་ནས། ངས་སྔོན་ཚོགས་མ་བསགས་པ་ཞིག་མ་ལགས་ཏེ། །རྒྱུ་བར་མ་དོ་རུ་ཆུད་ཟོས་པ། །གནད་བསྔོ་བ་མ་ཤེས་གཅིག་པུས་ལེན། །ཞེས་དང༌། མདོ་སྡུད་པ་ལས། དེ་ལས་ལངས་ནས་གོས་པ་མེད་པའི་ཆོས་སྤྱོད་ཅིང༌། །དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། །བསོད་ནམས་འདི་དང་མཉམ་པ་འཇིག་རྟེན་གསུམ་ན་མེད། །ཅེས་གསུངས་པས། བསྔོ་བ་བྱེད་དགོས་ཏེ། རྗེ་རིན་པོ་ཆེ་ཡབ་སྲས་ཀྱི་ཞལ་ནས། ཚོགས་གཉིས་ཀྱི་ཡིད་བཞིན་ནོར་བུ་ལ། །སྨོན་ལམ་གྱིས་བྱི་དོར་མ་བྱས་ན། །དགོས་འདོད་ཀྱི་འབྲས་བུ་མི་འབྱུང་བས། །རྗེས་བསྔོ་བ་འདི་ལ་ནན་ཏན་མཛོད། །ཅེས་པའི་དོན་བསྔོ་བ་བདག་འཁོར་མ་ཡིན་ཏེ། རང་གི་མདུན་གྱི་ནམ་མཁར་ཞིང་རྣམ་པར་དག་པ་སེང་གེ་སོགས་ཁྲི་མཆོག་དང་ལྡན་པའི་སྤོ་ལ། བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས་གསལ་བཏབ་ལ། བསམ་པ་རྣམ་པར་དག་པ་ལྷག་བསམ་སེམས་བསྐྱེད་ལེགས་པར་གསལ་བཏབ། དངོས་པོ་རྣམ་པར་དག་པ་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་དམིགས་ཡུལ་བསྐྱེད་ལ་བསྔོ་དགོས་སོ། །ཁ་ཅིག་ཡོད་དགེ་བསྔོ་མི་རུང་ཞེས་བརྗོད་ཀྱང༌། ཡོད་དགེ་བསྔོ་བ་ལུང་དང་རིགས་པ་མན་ངག་གསུམ་ལས་བཤད་དེ། ལུང་གི་དབང་དུ་བགྱིས་ན་མདོ་རང་ནས། དམིགས་པ་མེད་པའི་བསྔོ་བ་ནི་བསྔོ་བ་ཆེན་པོའོ་ཞེས་དང༌། མདོ་སྡུད་པ་ལས། གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པ་དེ་འདྲར་རྒྱལ་བས་གསུངས། །ཞེས་དང༌། སྨན་བླའི་མདོ་ལས། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་ཀྱིས་དེ་བཞིན་དུ་གྱུར་ཅིག

།ཅེས་དང༌། བྱང་ཆུབ་ལྟུང་བཤགས་ལས། བླ་ན་མེད་པའི་ཡེ་ཤེས་ཀྱི་དགེ་བའི་རྩ་བ་ཞེས་གསུངས་པ་རྣམས་ཡོད་དགེ་ལ་དམིགས་པས་སོ། །རིགས་པ་ནི་ཕྱོགས་སྔ་མ་དག་ལས། འགྱུར་ན་ཆོས་ཉིད་འདུས་བྱས་འགྱུར། །མི་འགྱུར་བསྔོ་བ་དོན་མེད་ཡིན། །དེས་ན་དང་པོའི་སངས་རྒྱས་ཀྱིས། །བསྔོ་བ་ད་ལྟ་ཅིས་མི་འགྲུབ། །ཅེས་པ་ལ་རིགས་པ་འདི་ཉིད། འོ་ན་འདུས་མ་བྱས་ལ་བསྔོས་པས་འབྲས་བུ་མེད་ན། ཆོས་ཉིད་དེ་བཞིན་ཉིད་ལ་བདེན་སྟོབས་བརྗོད་ཀྱང་བདེན་སྟོབས་མེད་པར་འགྱུར་ཏེ། འདུས་མ་བྱས་ཡིན་པའི་ཕྱིར། ཞེས་སོ། །མན་ངག་ནི་བླ་མ་དམ་པའི་ཞལ་ནས་བསྔོ་བ་བྱེད་པ་ཕྱག་ལེན་དུ་བཤད་པའོ། །དེ་ལྟར་བསྔོ་རྒྱུ་ནི་དུས་གསུམ་བསགས་པའི་བྱས་བསགས་ཀྱི་དགེ་བ་དང༌། ཡོད་པའི་གཤིས་ཀྱི་དགེ་བ་བསྔོ་བྱ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བསྔོ་དགོས་ཏེ། བཟང་སྤྱོད་ལས། ནམ་མཁའི་མཐར་ཐུག་གྱུར་པ་ཇི་ཙམ་པར། །སེམས་ཅན་མ་ལུས་མཐའ་ཡང་དེ་ཙམ་སྟེ། །ཇི་ཙམ་ལས་དང་ཉོན་མོངས་མཐར་གྱུར་པ། །བདག་གི་སྨོན་ལམ་མཐའ་ཡང་དེ་ཙམ་མོ། །ཞེས་གསུངས་པ་ལྟར་རོ། །འཐོབ་བྱ་ནི། འཇིག་རྟེན་གྱི་ཆོས་བརྒྱད། འཁོར་བའི་རྒྱུ་བཞི། འབྲས་བུ་ཉན་ཐོས་དང་རང་སངས་རྒྱས་ཀྱི་ས་ལ་མི་གནས་ཤིང༌། ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་རྡོ་རྗེ་འཆང་ཆེན་པོ་གོ་འཕང་ཐོབ་པར་དམིགས་ཏེ། འཁོར་གསུམ་ཡོངས་དག་གི་ཤེས་རབ་ཀྱིས་ཟིན་པའི་སྒོ་ནས་བསྔོ་བར་བྱ་སྟེ། འཁོར་གསུམ་ཡོངས་དག་ནི། ཆོས་ཐམས་ཅད་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་སྟེ། དམིགས་པ་མེད་པའི་ཤེས་རབ་ཀྱིས་ཟིན་པར་བྱའོ། །དེ་ལྟར་བསྔོ་བ་རྡོ་རྗེ་རྒྱལ་མཚན་བསྔོ་བའི་ལེའུ་ལས་གསུངས་ཏེ། འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། །ཀུན་ནས་ཀུན་ཀྱང་བཟང་པོར་རེག་གྱུར་ཅིག །ཅེས་གསུངས་པའི་དོན་ནོ། །དེ་ལྟར་སྐྱབས་ཡུལ་བསྔོ་བའི་དཔང་པོར་གསལ་བཏབ།

བསྔོ་བའི་མཐུན་འགྱུར་བ་རྣམས་ཀྱི་བློ་འདུན་ཕྱོགས་གཅིག་ཏུ་བྱས་ཏེ། ངག་ཏུ། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག །ཅེས་བསྔོས་པས། འབྲས་བུ་མི་ཟད་པ་རྒྱན་གྱི་འཁོར་ལོ་ཐོབ་ཅིང་ཕྱིར་མི་ལྡོག་པར་འགྱུར་ཏེ། ཟླ་གསང་ཐིག་ལེའི་རྒྱུད་ལས། དེ་ནས་དཀྱིལ་འཁོར་མདུན་དུ་ནི། །ཐལ་མོ་སྙིང་གར་སྦྱར་བྱས་ཏེ། །སེམས་ཅན་ཐམས་ཅད་ལ་དམིགས་ཏེ། །དམིགས་པ་མེད་པའི་སྙིང་རྗེ་ཡིས། །སྨོན་ལམ་དག་ནི་གདབ་པར་བྱ། །ཞེས་དང༌། མངོན་རྟོགས་རྒྱན་ལས། ཡོངས་སུ་བསྔོ་བ་ཁྱད་པར་ཅན། །དེ་ནི་བྱེད་པ་མཆོག་ཡིན་ཏེ། །དེ་ནི་དམིགས་མེད་རྣམ་པ་ཅན། །ཕྱིན་ཅི་མ་ལོག་མཚན་ཉིད་དོ། །ཅེས་པས། འབྲས་བུའི་སྙིང་པོ་བསྔོ་བས་རྒྱས་འདེབས་པའོ།། ༈ །།སྭ་སྟི། གང་ཞིག་མདོ་རྒྱུད་བསྟན་བཅོས་མན་ངག་དག་ལས་ལེགས་འོངས་ཤིང༌། །སྨིན་བྱེད་དབང་དང་གྲོལ་བྱེད་ཁྲིད་ཀྱི་ལམ་རིམ་གསལ་བྱེད་འདིས། །རང་གཞན་རྨོངས་པའི་གཉིས་འཛིན་སྒྲིབ་པའི་བུད་ཤིང་ཚོགས། །གཉིས་སུ་མེད་པའི་ཡེ་ཤེས་རྡོ་རྗེའི་རྒྱུན་གྱིས་རབ་བཅོམ་ནས། །སྟོང་དང་སྙིང་རྗེ་ཟུང་འཇུག་དཔལ་ལྡན་བདེ་ཆེན་ཡེ་ཤེས་སྐུ། །ལྷུན་གྲུབ་འབད་པ་མེད་པར་འགྲོ་ལ་གསལ་བར་བྱེད་པ་དང༌། །དོན་གཉིས་མཐར་ཕྱིན་སྐུ་བཞི་བླ་མ་དམ་པ་རྒྱལ་དབང་རྡོ་རྗེ་འཆང༌། །ཚེ་གཅིག་མཆོག་ལམ་ཐོབ་ནས་འགྲོ་རྣམས་མ་ལུས་སྨིན་བྱེད་ཤོག །

ཅེས་ལྔ་ལྡན་ནོར་བུའི་ཕྲེང་བའི་གསལ་བྱེད་འདི་ཉིད། རྗེ་རིན་པོ་ཆེ་འགྲོ་བའི་མགོན་པོ་དཔལ་ཕག་མོ་གྲུ་པ་ཉིད་དང༌། འགྲན་པའི་ཟླ་ཐམས་ཅད་དང་བྲལ་ཞིང་ཐམས་ཅད་མཁྱེན་པ་མཉམ་མེད་ཆོས་ཀྱི་རྗེ་རིན་པོ་ཆེ་འཇིག་རྟེན་གསུམ་གྱི་མགོན་པོའི་ཞལ་མངའ་ནས། ཡབ་སྲས་ཀྱི་དགོངས་པ་ཇི་ལྟ་བ་དག་ལས། རང་བཟོ་དང་སྙན་ངག་སྤངས་ཏེ། གཞུང་ཚུལ་ཇི་ལྟར་སྣང་བ་དག་དང༌། དྷརྨཱ་རཱ་ཛཱའི་ཁྲིད་ཀྱི་ལྷག་ཆད་ས་གཞུང་འཁྲུགས་པ་བསྡེབས་ཏེ། མ་རྟོགས་པ་དང༌། རྟོགས་པ་དང༌། ལོག་པར་རྟོགས་དང༌། ཐེ་ཚོམ་བསལ་བ། རང་ལུགས་སྐྱོང་བ་དག་གི་དགོས་པ་བླང་དོར་དོན་དུ་གཉེར་བ་དང༌། རང་གཞུང་མི་འཆུག་ཅིང༌། གསལ་བར་གོ་ཞིང་རྟོགས་པ་དང༌། རྒྱལ་བ་འབྲི་གུང་པའི་ཆོས་མཛོད་དར་ཞིང་རྒྱས་པའི་ཆེད་དུ་དམིགས་ཏེ། ཡར་ལུང་པ་ཤམ་པ་བླ་མ་སོགས་ཀྱིས་ཞུས་པའི་འཕྲོས་ལ་བརྟེན་ནས། གཞུ་སྟོད་ཏི་སྒྲོ་བྲག་དཀར་གྱི་དཔལ་ཨུ་རྒྱན་ཆེན་པོའི་སྒྲུབ་གནས་ཀྱི་དབུས་སུ། ཆུ་མོ་ལུག་གི་ལོ་དབྱར་ཟླ་ར་བའི་ཡར་ཚེས་དང་པོ་ལ། སྤྱན་སྔ་འབྲི་གུང་པ་ཀུན་དགའ་རཏྣ་ཆོས་ཀྱི་རྒྱལ་མཚན་དཔལ་བཟང་པོས་ལེགས་པར་སྦྱར་བ་རེ་ཞིག་རྫོགས་སོ།། །།མངྒལཾ།།