༄༅། །རྒྱལ་དབང་ཀུན་དགའ་རིན་ཆེན་གྱི་རྣམ་ཐར་ཁ་སྐོང་ངོ་མཚར་འོད་བརྒྱའི་བང་མཛོད་དད་འདུན་ཡིད་ཀྱི་ཤིང་རྟ་ངོམས་པར་བྱེད་པ་བདུད་རྩིའི་ཆུ་རྒྱུན་ཞེས་བྱ་བ་བཞུགས་སོ།།

།ནམཿསརྦ་གུ་རུ་ཨཱ་ནནྡ་རཏྣ་སཱ་དཱ་ཡ། ཡང་རྣམ་ཐར་ཤིན་ཏུ་བསྡུས་པ་བྲིས་ཐང་གི་ཕྱིར་དུ་གོ་བསླ་བར་བརྗོད་པ། སྭ་སྟི། སངས་རྒྱས་ཤཱཀྱ་ཐུབ་པའི་ལུང་བསྟན་ལས། །ལི་ཙ་གཞོན་ནུ་ཀླུ་སྒྲུབ་སྐྱུ་ར་ཞེས། །སིདྒྷ་གླིང་གི་དགྲ་བཅོམ་གྱིས་བསྐུལ་ལྟར། །པཎ་ཆེན་ཤཱཀྱ་ཤྲཱིས་ངོས་བཟུང་བསྟོད་ལ་འདུད། །སྐྱོབ་པ་དེས་ཀྱང་གསེར་ཁང་བཀའ་ཆེམས་སུ། །ང་ཉིད་གདུལ་བྱའི་ལྷག་མ་སྐྱོང་བ་ལ། །ཤིང་འདི་སྟྭ་ཡུ་སྟེའུ་ཡུ་ཕེར་དུས་ཀྱི། །ཁྲི་ཐོག་བཅུ་གསུམ་དུས་འོང་གསུང་ལ་འདུད། །ཨུ་རྒྱན་གུ་རུའི་གཏེར་ཁ་ཀུན་ལས་ཀྱང༌། །ཞང་ཚན་འཁྲུགས་དུས་རབ་བརྟན་ལྷ་བབ་རྒྱུད། །སླར་ཡང་གདུལ་བྱ་སྐྱོང་ཞེས་ལུང་བསྟན་བཞིན། །སྤྱན་མངའ་བཅུ་གསུམ་དུས་སྐྱེ་བཞེས་ལ་འདུད། །ཕྱག་ན་རྡོ་རྗེས་བཀྲ་ཤིས་སྒོ་མང་བཞེངས། །རྡོ་རྗེ་ཕག་མོས་དུས་འཁོར་ལྷ་ཚོགས་སྤྲོས། །མཚོ་རྡོལ་རྔ་བརྡུངས་ཡབ་ཡུམ་རྨི་ལྟས་བཅས། །གསེར་ཁང་སྐུ་འདྲར་འོད་ཟེར་བཅས་པ་དང༌། །སྒྲུ་ནང་བཀྲ་ཤིས་ལུམྦིར་བལྟམས་ལ་འདུད། །བྱིས་པའི་རོལ་རྩེད་ཟོལ་གྱིས་ཆོས་འཆད་དང༌། །སྒོམ་ཚུལ་སྟོན་དང་ཚེ་སྔོན་སྐྱེས་རབས་གཏམ། །ཀླུ་སྒྲུབ་སྐྱུ་རའི་རྣམ་ཐར་གསུངས་ཇི་བཞིན། །ཕྱི་དུས་འཁོར་རྣམས་ཡིད་ཆེས་མཛད་ལ་འདུད། །འཇམ་དཔལ་མཚན་བརྗོད་ཐུགས་ནས་རང་ཤར་འདོན། །ཡི་གེའི་ཕྱི་མོ་བརྡ་ཙམ་ཕུལ་འཕྲལ་དགོངས། །དུད་འགྲོ་སོགས་ལ་བཅོས་མིན་ཐུགས་རྗེའི་ཉམས། །དམ་ཅན་སོགས་ཀྱིས་སྐྱོབ་པར་བཀུར་ལ་འདུད། །ལོ་བཅུ་བཞེས་ཚེ་ཡུམ་ལ་ཆོས་བསྟན་ཞིང༌། །ཉེ་བའི་རྡོ་རྗེ་ཚེར་མ་སྙེལ་ཚུལ་ལའང༌། །ཞི་ཁྲོའི་ཚོགས་དང་སྨན་བླ་སྙུན་གསོལ་བས། །སྤྲུལ་པར་ཡིད་ཆེས་མཚེའུ་ཁར་སྤྱན་དྲངས་འདུད། །རིགས་ཡབ་གསང་བདག་སྤྲུལ་པ་དབྱིངས་བསྡུས་ཚེ། །ཁུ་བོའི་མདུན་སར་མི་རྟག་སྐྱོ་ཤས་གཏམ། །སྔོན་གྱི་བག་ཆགས་སླད་ཚུལ་ཞུས་པ་ལས། །རྗེས་བཟུང་ཐུབ་བསྟན་ཁང་པར་བཙུད་ལ་འདུད། །བཅུ་གཉིས་ལོ་བཞེས་གཞོན་ནུའི་ཚུལ་འཆང་དུས། །ཀརྨ་པ་དང་ལུགས་གཉིས་དགའ་སྟོན་གྱིས། །ཟུ་རེའི་བཀྲ་ཤིས་ཆོས་ཐང་དུ་མཛད་པས།

ལྷ་མིའི་བསོད་ནམས་ཚོགས་ཆེན་སྤེལ་ལ་འདུད། །སླད་མའང་དབང་གི་མཚན་ལྡན་ཁུ་བོའི་དྲུང༌། །འཇིག་རྟེན་མགོན་པོའི་ཆོས་མཛོད་ཇི་སྙེད་དང༌། །ཀྱཻ་རྡོར་སོགས་རྒྱུད་རྩིས་སོགས་སྦྱངས་ཚུལ་གྱིས། །རིན་ཆེན་ཆོས་ཀྱི་ལྷུན་པོ་བརྩེགས་ལ་འདུད། །དབང་གི་ཐུགས་དམ་སྤྲུལ་སྐུའི་ལྷ་ཆེན་ལ། །ཀརྨ་པ་དང་ལྷན་གཅིག་རབ་གནས་ཚེ། །ཡེ་ཤེས་པ་ཉིད་དེར་ཐིམ་ལྟས་བཟང་པོས། །དག་སྣང་རབ་འབྱམས་འབའ་ཞིག་འཆར་མཛད་འདུད། །རྒྱལ་སྲས་དེ་དང་མཚེའུ་ཁར་གདན་འཛོམས་རྗེས། །བྱང་དུའང་མཇལ་དུས་སྔོན་གྱི་དཔོན་སློབ་དྲན། །ཀརྨ་པ་ཉིད་ཡིད་ཆེས་དད་པ་ཡིས། སྐྱོབ་པ་འཇིག་རྟེན་མགོན་པོར་བསྒྲགས་ལ་འདུད། །བཅུ་གསུམ་ལོ་བཞེས་ཁྱིམ་ནས་རབ་བྱུང་ཚུལ། །སྐལ་བཟང་འདུན་པའི་སྲོལ་འཛིན་ཀུན་དགའ་བློས། །ངུར་སྨྲིག་གོས་དང་བསླབ་བཅུའི་ཁྲིམས་གནང་སྟེ། །འགྲོ་ཀུན་དགའ་མཛད་རིན་ཆེན་མཚན་གསོལ་འདུད། །མཁས་གྲུབ་གཙང་པའི་ཞབས་ལས་ཆོས་དྲུག་དང༌། །རིམ་ལྔ་སྦྱོར་དྲུག་སོགས་གསན་ཚུལ་བསྟན་ཚེ། །བདེ་དྲོད་ཉམས་འབར་རྟགས་བཅུ་ཆོས་སྐྱོང་གཟིགས། །རྫུ་འཕྲུལ་རོལ་རྩེད་མགུར་དབྱངས་མཛད་ལ་འདུད། །གྲུབ་ཆེན་བློ་གྲོས་དཔལ་ལའང་བསྙེན་སྒྲུབ་སོགས། །མང་ཐོས་ཞབས་ལས་རྔོག་ཆོས་སྐོར་སོགས་གསན། །ཉི་ཤུའི་ལོ་དུས་ཆོས་ལུང་ཚོགས་པ་ལས། །བསྙེན་པར་རྫོགས་ནས་ཆོས་མང་གསན་ལ་འདུད། །དེ་ལྟའི་བཤེས་གཉེན་བཅུ་ཕྲག་བླ་མ་རྣམས། །རྟག་ཏུ་ངུ་དང་ནོར་བཟང་བཞིན་བསྟེན་པས། །བཅོལ་ནོར་ལེན་ལྟར་རང་ནོར་ལོངས་སྤྱོད་ཀྱིས། །མཆོག་ཐུན་དངོས་གྲུབ་སླར་བརྙེས་ཚུལ་བསྟན་འདུད། །དགུང་ལོ་ཉི་ཤུ་ལོན་བར་གདུལ་བྱའི་ངོར། །མཁས་བཙུན་བཟང་པོར་སྨིན་ཚུལ་བསྟན་ནས་སླར། །སྐྱོབ་པ་འཇིག་རྟེན་མགོན་པོའི་ཆོས་ཁྲིའི་སྟེང༌། །ཕེབས་ཏེ་ལྷར་བཅས་སྐྱེ་དགུས་བསྟོད་ལ་འདུད། །སྐྱོབ་པའི་ཉི་མ་འབྲི་གུང་ཤར་རིའི་རྩེ། །ཤར་བའི་མོད་ལ་མངའ་འོག་འདབ་བརྒྱའི་ཚལ། །ལོག་ལྟའི་གཉིད་སངས་བསྙེན་བཀུར་གེ་སར་རྒྱས། །བཀའ་བརྒྱུད་བསྟན་པ་ཉིན་མོར་མཛད་ལ་འདུད། །ལེགས་སྨོན་འབྲེལ་ལྡན་འཛམ་གླིང་མི་མང་པོ། །ཞལ་མཐོང་གསུང་ཐོས་མཚན་ཙམ་དྲན་པས་ཀྱང༌། །ཐར་པའི་ས་བོན་ཕན་བདེའི་ལོ་འབྲས་རྒྱས། །ཝཱ་རཱ་ཎ་སཱིར་ཆོས་གསུངས་བཞིན་ལ་འདུད། །དུས་དེ་ནས་བརྩམས་འཁོར་འདུས་ཆེས་མང་ལ། །ལས་འབྲས་གཏམ་དང་ཟབ་མོ་སྟོང་པ་ཉིད། །བསྟན་སྙིང་དགོངས་གཅིག་གིས་མཚོན་ཆོས་ཀྱི་ཆར། །རྒྱུན་དུ་ཕབ་པས་དྲང་ངེས་བསྟན་ལ་འདུད། །གདུལ་བྱ་མཆོག་ལ་བསམ་གཏན་གྲུབ་པའི་རྟགས། །ཆོས་དྲུག་གཏུམ་མོའི་རས་ཕུད་དགའ་སྟོན་དུས། །དཔའ་བོ་མཁའ་འགྲོའི་ཚོགས་འཁོར་བཞེས་པ་སོགས། །ཀུན་ལ་མཐུན་གྲུབ་རྟེན་འབྲེལ་བདག་པོར་འདུད། །ཡ་མཚན་མེ་ཏོག་ལྷ་ཡིས་ཕུལ་བའི་བརྡར། །ནས་ཀྱི་རྡོག་པོ་འགྲོན་བུ་ཙམ་ཆེ་མངོན། །སྒྲུབ་སྡེའི་ཁང་བུ་བཞི་བརྒྱར་ཉེ་བ་རུ། །སྒྲུབ་ཚུགས་རྟེན་འབྲེལ་བཟང་པོས་ཚུགས་ལ་འདུད། །ནོར་འདོད་འཕོངས་ལ་ཟང་ཟིང་སྦྱིན་བརྒྱ་གནང༌། །ཆོས་འདོད་དམན་ལ་བློར་བསྟུན་གང་འཁོའི་ཆོས། །མཆོག་ལ་མོས་གུས་སྲོག་སོགས་ཟབ་ཁྲིད་ཀྱིས། །དོན་བསྒྲུབས་འཇིག་རྟེན་གསུམ་མགོན་དངོས་ལ་འདུད། །ཁྱོད་ཀྱིས་གདུལ་བྱ་ཤཱཀྱའི་རྒྱལ་པོ་ལྟར། །བླ་མའི་ཚོགས་ལའང་ཕར་ལ་ཆོས་མང་བསྟན། །ཇོ་གདན་ཚོགས་པ་ཉན་ཐོས་དགེ་འདུན་འབུམ། །ཛོ་ཀི་ལ་སོགས་ཐག་རིང་འགྲོན་བསྐྱབས་འདུད། །བོད་འབྲོག་མི་དང་བྱ་དང་རི་དྭགས་སོགས། །ཀུན་ཀྱང་བསྡུ་བ་རྣམ་བཞིས་བསྐྱངས་དུས་དེར། །ལྷས་ཀྱང་ཆོས་ཉན་མེ་ཏོག་ཆར་ཆེན་ཕབ། །མཚེའུ་ཐང་བྱ་རྒོད་ཕུང་པོར་ཆོས་བསྟན་འདུད། །བྱང་ཧོར་གདུག་ཅན་བཏུལ་ཏེ་བུ་ནོར་ཕུལ། །སྒོམ་ཁྱུང་སོག་རོང་འབབ་སོགས་སོ་སོའི་སྡེས། །དད་པས་སྤྱན་དྲངས་ཡོད་དགུ་འབུལ་བར་བསྟབས། །འབྲེལ་ཚད་དོན་ལྡན་ཆོས་སྦྱོར་མཛད་ལ་འདུད། །འབྱོར་ཚོགས་དེ་ཡང་རྫས་རྟེན་བསོད་ནམས་རྒྱུར། །རིན་ཆེན་ལས་བསྐྲུན་རྒྱུད་འབུམ་ཐོག་མར་བཞེངས། །ཕྱི་ནས་བཀའ་དང་བསྟན་བཅོས་འགྱུར་ཅོག་བསྒྲུབས། །སྒྲུབ་རྒྱགས་སོགས་ཀྱིས་ཐར་པར་བསྔོས་ལ་འདུད། །རྟེན་འབྲེལ་དེས་ཀྱང་སྐྱོབ་པའི་ཞིང་ཁམས་འདིར། །མངའ་རིས་དབུས་གཙང་མདོ་ཁམས་གྲྭ་རྒྱུན་འདུས། །འཕགས་ཡུལ་རྒྱ་ནག་སོགས་སུའང་ཆེར་གྲགས་པས། །འབུལ་དཔོན་རྗེས་འབྲངས་གྲྭ་མང་འདུས་ལ་འདུད། །མཐིལ་འདིའི་དར་རྒྱས་གོང་ནས་གོང་བརྩེགས་ཏེ། །སྐུ་གསུང་ཐུགས་ཀྱི་རྟེན་མང་གསར་བཞེངས་ཤིང༌། །གྲྭ་རྒྱུན་གསར་སྤེལ་སྔར་ནས་རྒྱུན་བརྟན་སོགས། །རྫུ་འཕྲུལ་རབ་གནས་རྟེན་འབྲེལ་བསྒྲིགས་ལ་འདུད། །སྟག་ལུང་ཚེ་དབང་གྲགས་པའི་ཡར་འདྲེན་དུ། །སྤྱན་དྲངས་ཉིས་སྟོང་བདུན་བརྒྱའི་འདུས་བཅས་པའི། །སྐྱེ་དགུ་གདུལ་བྱའི་ཞིང་དུ་སྨིན་མཛད་ཅིང༌། །མགོན་གཉིས་ཐུགས་ཡིད་གཅིག་ཏུ་འདྲེས་ལ་འདུད། །སྡེ་པ་སྒར་པ་འཁོར་ལོས་བསྒྱུར་རྒྱལ་གྱིས། །མགོན་འདིའི་ཞབས་པད་གཙུག་ཏུ་བླངས་གྱུར་ཏེ། །ཞྭ་དམར་ཅོད་པན་འཛིན་དང་ཆབས་གཅིག་པར། །ལྷ་སར་ཆོས་ཀྱི་འབྲུག་སྟོང་བསྒྲགས་ལ་འདུད། །དུས་དེར་སྐྱེ་དགུའི་ནད་ཡམས་རྒྱུན་ཆད་པས། །སྒར་ཆེན་རྒྱལ་པོ་སྙིང་ནས་དད་པ་སྐྱེས། །ལུས་དང་ལོངས་སྤྱོད་བསྟབས་ནས་འཛམ་གླིང་འདིའི། །གནས་གསུམ་ཉེར་བཞིའི་མངའ་དབུལ་ཕུལ་ལ་འདུད། །ཉིན་རེ་བཞིན་ཡང་ས་སྐྱོང་དེ་ཉིད་ཀྱི། །རལ་པའི་ཁྲི་ལ་རྒྱལ་དབང་གཉིས་ཞབས་བླངས། །སྤྲུལ་སྐུ་དེས་ཀྱང་སྐྱོབ་པ་ཁྱོད་ཉིད་ལ། །དབང་ལུང་མང་ཕུལ་བསྟན་པ་གཏད་ལ་འདུད། །ཡོན་མཆོད་གདན་འཛོམ་པོ་ཏ་ལར་མཇལ་དུས། །རྫུ་འཕྲུལ་དུ་མས་ལྷ་མིའི་མཆོད་རྫས་བཞེས། །ཕྱིར་ལམ་ཆུ་བོའི་རི་ལ་ཕྱག་ནས་ཀྱིས། །ཀླུ་དབང་བསྟན་སྲུང་དམ་བཅའ་བཞེས་ལ་འདུད། །གནས་འདིར་ཕེབས་རྗེས་ཡང་དག་འཇོག་ངང་ནས། །སྒོམ་ཁྱུང་འཐབ་རྩོད་ཞི་བའི་ཆོ་འཕྲུལ་བསྟན། །གནས་གསུམ་རི་བོའི་སྤོ་ལའང་སྒྲུབ་བརྒྱུད་པ། །ཉིས་སྟོང་སོགས་ཀྱི་སྔར་སྲོལ་གསོས་ལ་འདུད། །ཨུ་རྒྱན་པདྨ་འབྱུང་གནས་ལུང་བསྟན་བཞིན། །འགྲོ་ནད་མེ་ཆུའི་གནོད་སེལ་ཞི་བའི་ལས། །རང་སྲིད་མི་གཡོ་ཆོས་འཕེལ་རྒྱས་པའི་ལས། །བདུད་འདུལ་དྲག་ལས་མངོན་སུམ་བསྟན་ལ་འདུད། །དབང་གི་ལས་ཀྱིས་འཁོར་འདས་དབང་བསྡུད་གྲོགས། །ཡུམ་དྲུང་ཉིད་དང་མགོན་པོ་རྒྱལ་མཚན་དཔལ། །ཨ་ཕྱི་ཉིད་དང་ཡེ་ཤེས་མགོན་པོས་བྱིན། །ཕྱི་ནང་ཕྲིན་ལས་སྲུང་མས་བསྒྲུབས་ལ་འདུད། །རྟེན་འབྲེལ་སྒྲིག་ཕྱིར་སྤྲུལ་སྐུས་གནས་འདིར་ཕེབས། །ཐུགས་ཀྱི་གདམས་ངག་ལྷག་མ་སླར་ཡང་ཕུལ། །གསུང་གི་བཀའ་བགྲོས་བཤད་སྒྲུབ་ཡར་ཕྱིར་ཚོའི། །བསྟན་པའི་གཉེར་གཏད་རབ་གནས་མཛད་ལ་འདུད། །དུས་དེར་རྒྱལ་བའི་གསུང་གི་གདུང་འཚོབ་བཀའ། །འགྱུར་རོ་ཅོག་རྣམས་རིན་ཆེན་རྒྱུ་ལས་བཞེངས། །བཀའ་རྒྱུད་ལུང་འབུམ་བཅས་པའི་བསྟན་འགྱུར་ཡང༌། །སྔོན་མེད་རིན་ཆེན་གླེགས་བམ་བསྐྲུན་ལ་འདུད། །སྔར་འབྲེལ་ཅན་གྱི་འདན་མ་གུ་གེ་དང༌། །གཞན་ཡང་རིས་མེད་ཁམས་དབུས་རྒྱལ་ཁམས་པ། །རྒྱ་ནག་རྒྱལ་པོའི་རྟ་འབུལ་དཔོན་སོགས་ཀྱིས། །སྲོག་ཆགས་བཅས་ནོར་བགྲང་ཡས་ཕུལ་ལ་འདུད། །སྐབས་དེ་ཉིད་ན་གུ་རུའི་གཏེར་ཡིག་བཞིན། །ཞང་དབོན་འཁྲུགས་ལས་ཕྱོགས་འདིར་རྒོལ་རྩོམ་པའི། །བདུད་ཚོགས་འཁོར་བཅས་རིམ་གྱིས་ཚར་གཅོད་པ། །འཇིག་རྟེན་ཕལ་པས་མངོན་སུམ་གྲུབ་ལ་བདུད། །སླར་ཡང་སངས་རྒྱས་དཀོན་མཆོག་ཡན་ལག་སྤྲུལ། །ཞྭ་དམར་བཞི་པའི་སྤྱན་སྔར་ཕེབས་ལམ་དུ། །བཀའ་བརྒྱུད་སྲོག་འཛིན་སྤྲུལ་སྐུ་སྟག་ལུང་པའི། །བསྙེན་བཀུར་བཞེས་ནས་ཐུགས་ཡིད་བསྲེས་ལ་འདུད། །བདེ་ཆེན་ཡངས་པ་ཅན་དུ་འཁོར་མང་བཅས། །སྤྲུལ་སྐུ་རྣམ་གཉིས་གདན་འཛོམ་དགའ་སྟོན་ཚེ། །ལྷ་རྫས་མེ་ཏོག་ཁ་བ་ལྟར་བབས་སོགས། །ལྷ་མིའི་ཆེན་པོས་སྲི་ཞུས་བསྟོད་ལ་འདུད། །བྱང་ཕྱོགས་རུ་སྡེ་རྣམས་ཀྱིས་སྤྱན་དྲངས་བཞིན། །སྐལ་དམན་ཡོངས་ལའང་དགེ་རྩ་སྤེལ་བར་མཛད། །ཐང་ལྷས་ལྷོ་སྤྲིན་ཆ་ལུགས་རྟ་མང་གི། །གདན་དྲངས་འཁོར་གྱིས་མངོན་སུམ་རིག་ལ་འདུད། །ཡར་རྒྱབ་དཔོན་ལའང་མི་འཇིགས་སྦྱིན་རྩལ་སོགས། །སྣ་ཚོགས་ཐབས་ཀྱིས་འགྲོ་རྣམས་བདེ་ལ་བཀོད། །རྒྱལ་བའི་གསུང་རྟེན་བརྩམས་ཆོས་ཆེས་མང་པོས། །སྐྱོབ་པའི་གསུང་གི་ཕྲིན་ལས་སླར་བསྐྱངས་འདུད། །སྐུ་རྟེན་སྒོ་མང་བྱེད་པོའི་འཕྲུལ་བཟོ་བོ། །མ་སླེབ་གོང་དུ་དབྱིབས་བྱད་མངོན་པར་མཁྱེན། །ཕྱི་ནས་སླེབ་ཚེ་ཡོན་གནས་ཀུན་ཡིད་ཆེས། །གཞན་རྒྱུད་མཁྱེན་པའི་མངོན་ཤེས་མངའ་ལ་འདུད། །སྔོན་མེད་རྟེན་མཆོག་བཀྲ་ཤིས་སྒོ་མང་ལ། །ལྷ་སྐུ་སུམ་སྟོང་གཟིགས་སྣང་ཇི་བཞིན་བྱོན། །རྒྱུ་ཚོགས་བཟོ་ཁྱད་འཕྲུལ་དུ་མྱུར་གྲུབ་ཚེ། །རབ་གནས་ལྷས་ཀྱང་མེ་ཏོག་ཕུལ་ལ་འདུད། །སྐུ་ཡི་གསང་ཆེན་རྡོ་རྗེ་ཕག་མོས་བསྐྲུན། །གསུང་གི་གསང་ཆེན་ཨུ་རྒྱན་པདྨས་གནང༌། །ཐུགས་ཀྱི་གསང་བ་བདེ་མཆོག་འཁོར་ལོས་བསྒྱུར། །ཕྲིན་ལས་ཡེ་ཤེས་མགོན་པོས་བསྒྲུབས་ལ་འདུད། །སྐུ་ཡི་གསང་བ་བསམ་མི་ཁྱབ་ཚུལ་ཡང༌། །མཁའ་འགྲོས་བསྐྲུན་པ་ལྷ་བབ་སྐྱུ་རའི་གདུང༌། །སྐུ་སྐྱེ་དུ་མར་ཨ་ཕྱི་ཆོས་སྒྲོན་མས། །བྱིན་ཞིང་སྤྲུལ་པས་འགྲོ་དོན་མཛད་ལ་འདུད། །གསུང་གསང་བསམ་འདས་བྱིས་དུས་བགྲང་ཕྲེང་ཞིག

།མགུལ་དུ་བཅངས་ཚེ་གར་སོང་གཏད་མེད་སོང༌། །ཕྱི་ཉིན་ཁུ་བོས་གནང་བས་བླ་མ་ལ། །སངས་རྒྱས་མོས་གུས་གསང་ཆེན་བརྙེས་ལ་འདུད། །སྐུ་འདིའི་བླ་མ་ཤྲཱི་དབང་རཏྣ་ཡང༌། །ཟླ་འོད་གཞོན་ནུར་གཟིགས་སོགས་བཅུ་གཉིས་པོ། །ནམ་ཡང་ཚེ་རབས་སྔོན་གྱི་བླ་མའི་ཚུལ། །སངས་རྒྱས་ཉིད་དང་དབྱེར་མེད་གཟིགས་ལ་འདུད། །ཚེ་རབས་ཀུན་གྱི་བླ་མ་ཨུ་རྒྱན་རྒྱལ། །སྐྱོབ་པའི་དུས་སུ་རྡོ་རྗེ་རྒྱལ་པོའི་མཚན། །འདིར་ནི་ཏི་སྒྲོ་གནས་སུ་ཞལ་གཟིགས་ཏེ། །གདམས་ངག་ཚེ་ཚད་ལུང་བསྟན་གསན་ལ་འདུད། །ཉང་པོ་གད་སྟེང་དུ་ཡང་ཨུ་རྒྱན་ཉིད། །རྣལ་འབྱོར་ཚུལ་གྱིས་ཆོ་འཕྲུལ་འཁོར་ལ་གསང༌། །མཚོ་སྐྱེས་རྡོ་རྗེ་རྩ་གསུམ་དྲིལ་སྒྲུབ་ཚེ། །སྐུ་བསྟན་དབང་གི་དངོས་གྲུབ་བརྙེས་ལ་འདུད། །དགུན་ཁྲིད་འདེབས་དུས་གསེར་ཁང་ནམ་མཁའི་མཐོངས། །བཀའ་བརྒྱུད་བླ་མ་སྒོམ་ཞྭ་བཞེས་པས་གང༌། །འགྲོ་མགོན་ངོ་འཕྲོད་སྒམ་པོས་མུ་ཏིག་གནང༌། །གུ་རུ་རྨི་ལམ་གཟིགས་ངོར་སྦེད་ལ་འདུད། །དུས་གཞན་དགུན་ཁྲིད་ཐོན་ཚེ་སྐུ་ལུས་ལས། །རྣག་ཁྲག་ཟག་པས་ཁང་པ་ཁེངས་པ་དང༌། །མཐིལ་འདི་མར་མེ་ཁེངས་གྱུར་གཅིག་སྦར་ཚེ། །ཀུན་འབར་སྤངས་རྟོགས་ལུང་སྟོན་བརྙེས་ལ་འདུད། །སྒྲུབ་སྡེར་འབྱོན་ཁར་ཆོས་གོས་གཙང་གསོལ་ནས། །མེ་ཏོག་ཆེས་མང་འབར་ཞིང་འབར་འཕྲོའང་གཟིགས། །སྒྲུབ་སྡེ་འདིས་ཀྱང་བསྟན་ལ་ཕན་ཆེའི་ཚུལ། །ལུང་བསྟན་རྨི་ལམ་གསང་བར་སྦེད་ལ་འདུད། །དེ་འདྲའི་རྣལ་ལམ་ཟོལ་གྱིས་ངོ་མཚར་མང༌། །མགྲིན་པའི་ལས་རླུང་དབུ་མར་ཆུད་པའི་ལྟས། །སྒྱུ་མ་རྨི་ལམ་ལྷ་དང་བླ་མའི་འཕྲུལ། །གསུང་གི་གསང་བ་བསམ་མི་ཁྱབ་ལ་འདུད། །ཐུགས་ཀྱི་ཏིང་འཛིན་ཆོས་སྐུ་སྒོ་མང་ཅན། །སྒམ་པོ་བདར་གྱི་དག་པ་ཤེལ་རི་ལ། །རྡོ་རྗེ་ཕག་མོས་ཁྱོད་ཐུགས་ལ་བྲིས་ཀྱང༌། །ཁྲ་བ་ཁར་གཟིགས་ཚུལ་དུ་སྦས་ལ་འདུད། །ལྷན་ཅིག་སྐྱེས་སྦྱོར་ཉིན་ཕྱེད་ཐུན་ཞིག་ན། །སངས་རྒྱས་མཚན་དཔེས་བརྒྱན་པ་མངོན་སུམ་གཟིགས། །སྟོང་ཉམས་ངང་ལས་བཀའ་བརྒྱུད་བླ་མ་ཀུན། །གསང་ཆེན་གསེར་མདོག་སྐུ་མང་གཟིགས་ལ་འདུད། །དབུ་རུ་ཀ་ཚལ་གནས་སུ་ཉིན་ཕྱེད་ཞིག

།སྤྱན་རས་གཟིགས་དབང་ཕྱག་སྟོང་སྤྱན་སྟོང་པ། །ཐུགས་རྗེ་ཆེན་པོས་ནམ་མཁའ་ཁྱབ་པ་གཟིགས། །གསང་ཆེན་འཇིག་རྟེན་མགོན་པོ་དངོས་ལ་འདུད། །མདོ་སྔགས་ལྷ་ཀུན་གཟིགས་སྣང་དང་མཐུན་པར། །མཆོད་རྟེན་ངོས་ལ་སུམ་སྟོང་སྐུར་བསྡུས་པར། །ཀུན་ཀྱང་རང་སེམས་དག་པའི་མཆོད་རྟེན་ཞེས། །སྐལ་ལྡན་ངོ་སྤྲོད་དམན་ངོར་གསང་ཆེན་འདུད། །དེ་འདྲའི་རྟེན་མཆོག་ཡ་མཚན་སྔོན་མེད་འདི། །དང་པོའི་སངས་རྒྱས་འབྲས་སྤུངས་མཆོད་རྟེན་ཚུལ། །སྐྱོབ་པ་ཁོ་ནའི་ཐུགས་མཚོ་ལས་འཁྲུངས་པ། །ཐུགས་ཀྱི་གསང་བ་བསམ་མི་ཁྱབ་ལ་འདུད། །ཕྲིན་ལས་གསང་བ་ཡེ་ཤེས་མགོན་པོ་དང༌། །ཆོས་སྒྲོལ་མ་དང་དམ་ཅན་སོགས་ཀྱིས་བསྒྲུབས། །གཞོན་ནུའི་དུས་ནའང་སྟག་ལུང་དམག་སོགས་ལ། །ཐུགས་རྗེ་ཞི་བའི་སྤྱན་གྱིས་གཟིགས་ལ་འདུད། །མཚེའུ་ཁར་བཞུགས་དུས་མཆན་ཁུང་གཡས་གཡོན་ནས། །སྣུམ་ཞིང་འོད་འཕྲོའི་བྱ་རོག་ཟུང་འདུད་གཟིགས། །གདོད་མར་ཡེ་ནས་མགོན་པོས་དུས་རྟག་པར། །འབྲལ་མེད་གསང་བའི་ཕྲིན་ལས་བསྒྲུབས་ལ་འདུད། །མི་ཉག་རིང་མོར་ཇ་འགྲོན་འབུལ་བསྡུད་ཚེ། །ཐོ་རངས་ཨ་ཕྱི་ཆིབས་ཞོན་ཁམས་མོའི་ཚུལ། །དྲི་མེད་འོད་ལྔ་ཁོ་མོས་སྤྲོ་ཞེས་གསུངས། །འགོ་ནད་སེལ་མཛད་ཞི་བའི་ལས་གྲུབ་འདུད། །ཐོག་ཁ་གསེར་ཁང་ནང་དུ་ཕྱག་བཞི་པ། །གཙོ་འཁོར་གསེར་གྱི་མདོག་ཅན་བརྗིད་ཉམས་ཀྱིས། །ཁམས་གསུམ་ཟིལ་གནོན་དང་མཇལ་རྟེན་འབྲེལ་དེས། །གཞན་དོན་ཕྲིན་ལས་རྒྱས་པའི་ལས་གྲུབ་འདུད། །མགོན་ཁང་རྙིང་མར་ཐོད་ཕྲེང་རྩལ་བསྒྲུབས་ཚེ། །གུ་རུ་དྲག་པོས་བརྒྱ་ཕྲེང་ལྕགས་ཀྱུ་ཞགས། །གནང་བའི་དངོས་གྲུབ་སྲིད་གསུམ་དབང་བསྡུས་པའི། །གསང་ཆེན་དབང་གི་ཕྲིན་ལས་གྲུབ་ལ་འདུད། །ཡུམ་གྱི་སྐུ་འདབ་ཕྱིར་དུ་རྩེ་བར་ཕེབས། །ཞོལ་ཁང་ཞིག་གི་གཟིམ་སར་ཉི་ཤར་ཚེ། །ཞལ་ནས་བྱ་རོག་གསུམ་ཐོན་སྒྲོ་ཤད་ནས། །ཤར་ཕྱོགས་གཅིག་འཕུར་དྲག་ལས་བརྩམས་ལ་འདུད། །དུས་དེར་སང་སིང་བ་ལ་ལས་ངན་འབྲས། །ལྷ་ཁང་བྲང་ཁང་ཆེས་མང་རླུང་གིས་བསྒྱེལ། །མི་ནོར་ཕྱུགས་ཀྱང་དགྲ་དང་ཆོམ་པོས་བཅོམ། །ལས་ངན་འཕྲོ་བཅད་གུས་པས་བཀུར་ལ་འདུད། །འབྲི་གདན་འཁྲུགས་པའི་རྩུབ་ལོངས་ཆེ་དུས་ཤིག

།མངའ་བདག་ཡུམ་གྱི་ཚུལ་འཛིན་ཨ་ཕྱི་ལ། །བདག་ཅག་ཇི་ལྟར་འགྱུར་ཞེས་ཞུས་ལེན་དུ། །སྐྱོན་མེད་བདེར་འཁོད་དབུགས་དབྱུང་བརྙེས་ལ་འདུད། །གདུག་ཅན་སྐྱིད་ཤོད་དམག་དཔུང་ལྷགས་ཚེ་ཡང༌། །བྱ་རྒོད་སློག་གྱོན་ཆུ་རྟ་སྔོ་བཅིབས་པའི། །ཨ་ཕྱི་རྔམ་སྟབས་དགྲ་བོའི་ཕྱོགས་བསྐྱོད་བྱོན། །དམག་སློག་དཔོན་བསྒྲལ་དྲག་ལས་གྲུབ་ལ་འདུད། །མཁར་རྩེའི་རྒྱབ་ལ་རང་སྲིད་ཕེབས་ཚེ་ཡང༌། །ཨ་ཕྱིའི་ཞལ་དཀར་གཡས་ལ་གྲིབ་ཆགས་པས། །སྲིད་འབྲེལ་ཞོལ་བཅོག་མཁན་ཞེས་སྐྱོན་ཞལ་ཕབ། །མལ་གྲོར་དངོས་བྱོན་གསང་ལས་གྲུབ་ལ་འདུད། །འོལ་ཁའི་དཔུང་བཅས་མཐིལ་འདིར་གནོད་བརྩམས་ཚེ། །ཉང་པོ་གཞི་ནང་བང་ཆེན་ཟེར་མི་གཉིས། །ཀོང་དམག་བཏེག་ཡོད་ཁྱེད་རྣམས་མགྱོགས་བྱོན་ཞེས། །ཆོས་སྐྱོང་ཕོ་ཉའི་གསང་བ་གྲུབ་ལ་འདུད། །དུས་དེར་ཀོང་དམག་མི་གཅིག་མེད་གྱུར་ཀྱང༌། །ཤི་གསད་མེད་པར་རྫོང་དཔོན་འཁོར་བཅས་བཟུང༌། །ཨ་ཕྱིས་སྣ་དྲངས་མདུན་བདར་རྒྱབ་མནན་སོགས། །སྐྱོབ་པས་རོལ་རྩེད་བཀའ་བསྩལ་གནང་ལ་འདུད། །དུས་དེར་འོལ་ཁའི་དཔུང་གི་མཐོང་སྣང་ལ། །བན་དམག་སྣ་འདྲེན་ཅན་གྱི་དམག་མང་པོ། །མིག་གིས་བལྟ་མི་བཟོད་པས་ཟིལ་མནན་ཚུལ། །དམར་པོ་དགྲ་ཟོར་ཡིན་བཀའ་གནང་ལ་བདུད། །གསང་ཆེན་གཞན་ནི་མཁས་གྲུབ་རས་ཆེན་པ། །སྙུང་དུས་འཇིགས་བྱེད་གཟུགས་བསྒྱུར་སྦ་དགུ་ཅན། །སྐྱོབ་པས་བརྟུལ་ནས་འཚུབ་མར་ཕྱིར་ལོག་སོང༌། །སྙུན་གྲོལ་བཀའ་དྲིན་གསོལ་བཏབ་ཕུལ་ལ་འདུད། །ཆོས་ཁྲིམས་རིན་ཤེ་རིམས་ཕོག་འཆི་ཁའི་ཚེ། །སྤྲུལ་པས་མཁར་བྱོན་བར་དོ་འཕྲང་སྒྲོལ་བཏབ། །གསོལ་ཇ་བཟུང་དར་ནད་འཕྲལ་སེལ་སོགས་དང༌། །སྤྲུལ་སྐུ་རྡོར་རྒྱལ་བདེ་སོགས་མཛད་ལ་འདུད། །བསམ་ཡས་ཞིག་སོས་གྲུབ་དུས་གུ་རུའི་སྤྲུལ། །སྔགས་པ་འཁོར་བཅས་གཟིམས་ཆུང་འཕྱོང་རྩེར་བྱོན། །རབ་གནས་བསྐུལ་བས་དམིགས་པའི་ཕྱག་ནས་མཛད། །ཕྱིས་ཉིན་ཕོ་ཉས་དངོས་སུ་བསྟོད་ལ་འདུད། །སྤྲེའུ་ལོའི་ཏི་སྒྲོ་སྐུ་མཚམས་གྲོལ་དུས་ན། །ལུང་བསྟན་ཆུ་སོགས་ཁ་ཆེའི་དྲི་མདངས་ཅན། །རྡོ་རྗེ་ཕག་མོའི་གསང་རྫས་དངོས་གྲུབ་བརྡ། །གནས་བསྟོད་ཕུལ་ནས་དང་དུ་བཞེས་ལ་འདུད། །ཆབ་ཚན་རྗེས་ཞིག་གྲིབ་ཐོར་བསྙེལ་བའི་ཚེ། །སྐུ་ཟུར་གཡས་ཀྱི་ཀ་གདོང་གསོལ་ཅོག་སྟེང༌། །འཁོར་ལོ་བདེ་མཆོག་ལོ་བདུན་བྱིས་པ་ཙམ། །ཉིད་སྐུར་འཛིན་མེད་བསྟིམ་མཛད་གྲུབ་ལ་འདུད། །གཡོན་གྱི་ཀ་བར་མཚན་ལྡན་བུ་མོ་ཞིག

།གསོལ་བཏབ་དབང་བཞེས་མཛད་འོས་མིན་ནམ་གསུངས། །སྐུ་ཤེད་ཆུང་བས་ཕྱག་གིས་ནེམ་ནེམ་རེག །སྣང་ལ་བཟུང་མེད་འཇའ་ལུས་རེག་ལ་འདུད། །མོས་གུས་སྟོབས་བསྐྱེད་དབང་བཞིས་གསོལ་བཏབ་ཚེ། །ལུང་སྟོན་བུ་མོ་རྡོ་རྗེ་ཕག་མོ་དངོས། །ཉེ་རྒྱུའི་དབང་ནོས་ཟུང་འཇུག་ཆོས་སྐུ་རུ། །སངས་རྒྱས་གྱུར་ཏེ་གསང་ཆེན་ཉིད་ལ་འདུད། །ཞིང་གཞན་འབྱོན་པར་དགོངས་པའི་ལུང་བསྟན་བཀའ། །ལོག་ཆོས་འཛིན་ལ་བརྩེ་བའི་སྙིང་སྟོབས་ཀྱི། །བསྟན་ལ་འབུངས་གསུམ་ཐོབ་ཅེས་བདག་ལ་གདམས། །དབྱིངས་ནས་བདེན་པའི་བྱིན་རླབས་མཛད་ལ་འདུད། །སོས་ཆོས་གནང་ཚེ་བླ་མ་ཆོས་དཀོན་དཀའ། །དཔོན་སློབ་ལྷན་དུ་སྒོམ་མཛད་སྒྲུབ་ལ་གདམས། །རྟོགས་ལྡན་འཕགས་ལའང་ད་ལོ་ཐོད་འབོར་ཞེས། །འཕུར་བའི་གྲུབ་རྟགས་དང་བཅས་བསྟན་ལ་འདུད། །ཆབ་ཚན་དབུས་སུ་རྡོར་གླུ་བྲོ་གར་གྱིས། །ཟོལ་འཕྲུལ་མང་པོས་མྱ་ངན་འདའ་ལུང་བསྟན། །མཚེའུ་ཁར་ཕེབས་ནས་སྙེལ་ཚེས་དྲུག་པ་ལ། །ཕྱག་མཆོད་གཏོར་སོགས་འཆག་མེད་ཚུལ་བསྟན་འདུད། །སྤྲུལ་སྐུ་བསྡུ་ཚེ་བསྟན་པ་དབོན་ལ་གཏད། །སྡེ་པ་མགོན་ལའང་ལུགས་གཉིས་བཀའ་བསྒོས་ཏེ། །སྒྲིབ་བྱང་དགེ་འཕེལ་རབ་གནས་བདེན་ཚིག་བཅས། །རྒྱལ་ཐུགས་འོད་གསལ་དབྱིངས་སུ་ཐིམ་ལ་འདུད། །སྔོན་དུས་སྐྱོབ་པ་མྱ་ངན་འདས་དུས་ལྟར། །དགུན་དུས་བ་ལུའི་མེ་ཏོག་ཇི་སྙེད་འབར། །ས་ཕྱོགས་གཞན་དུའང་མེ་ཏོག་འབར་སོགས་ཀྱིས། །རང་གཞན་མཐའ་དག་ཡིད་ཆེས་དད་ལ་འདུད། །ནམ་མཁའི་འཇའ་དང་བར་སྣང་མེ་ཏོག་ཆར། །ཕྱི་ནང་གསང་བའི་ངོ་མཚར་ལྟས་མང་པོ། །རྣམ་མང་རྒྱས་པའི་མཛད་པ་དེ་ལྟ་བུས། །རྟག་ཏུ་འགྲོ་ལ་ཐུགས་རྗེས་སྐྱོབ་ལ་འདུད། །སྐུ་གདུང་མཆོད་འབུལ་གྲུབ་ཆེན་རྣམ་གསུམ་ལ། །མངོན་དགར་འབྱོན་དང་ཀླུ་སྒྲུབ་ཐུབ་དྲུང་གཤེགས། །ཏིང་འཛིན་ཉམས་དང་ལྷ་རྫས་མཆོད་འབུལ་དང༌། །རི་བོང་བཏུད་སོགས་དག་སྣང་སྤྲུལ་ལ་འདུད། །སྐུ་གདུང་རིན་ཆེན་གཞལ་མེད་ཁང་དུ་མཆོད། །དགེ་འདུན་བསྙེན་བཀུར་དཔའ་བོའི་སྟོན་མོ་དང༌། །སྐྱེ་བོའི་སྦྱིན་གཏོང་སྔར་སྲོལ་ལས་ལྷག་པས། །མཆོད་འབུལ་གྲུབ་ཏེ་བྱིན་རླབས་འཇུག་ལ་བདུད། །དེ་ལྟར་སྐྱོབ་པ་ཀུན་དགའ་རིན་ཆེན་གྱི། །བྲིས་ཐང་རྣམ་ཐར་མདོར་བསྡུས་འདི་ཉིད་དང༌། །གོང་གི་ལེའུ་གཉིས་དང་བཅས་པ་ཡིས། །རྣམ་ཐར་ཁ་སྐོང་ལེའུ་གསུམ་བསྒྲུབས་པས། །རྟག་ཏུ་སྐྱོབ་པས་རྗེས་བཟུང་ཆོས་སྤྱོད་ཤོག

།

ཅེས་སྐྱོབ་པ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་རྣམ་ཐར་ཁ་སྐོང་ངོ་མཚར་འོད་བརྒྱའི་བང་མཛོད། དད་འདུན་ཡིད་ཀྱི་ཤིང་རྟ་ངོམས་བྱེད་བདུད་རྩིའི་ཆུ་རྒྱུན་ཞེས་བྱ་བ་འདི་ནི། ཡེ་ཤེས་མགོན་པོས་ངེས་པར་བྱིན་གྱིས་བརླབས་པའི་སྐྱེས་བུ། བདུད་དཔུང་མཐུ་ཡིས་གནོན་པའི་དཔའ་རྩལ་དང༌། རང་སྲིད་ཐབས་ཀྱི་སྐྱོང་བའི་དཀྱེལ་མཛངས་ཅན། སྐྱོབ་པ་ཉིད་ཀྱི་སྐུ་གསུང་ཐུགས་ཀྱི་གསང་བ་སྲུང་ནུས་པ་དཔའ་བོ་མགོན་པོ་རྒྱལ་མཚན་གྱིས་བཀས་ཡང་ཡང་དུ་བསྐུལ་བ་ལས། དམ་ཆོས་སྐད་གཉིས་སུ་སྨྲ་བ་ལ་བསྙེངས་པ་མེད་པའི་ཁ་བཤད་མཁན་སྒྲུབ་བྲལ་རྡོ་རྗེ་རྒྱལ་མཚན་དཔལ་བཟང་པོ་ཞེས་བྱ་བ། སྐྱོབ་པ་ཉིད་ཀྱི་ཚེ་རབས་འདི་དང་སྔོན་དུ་ཡང་རྗེས་སུ་བཟུང་བ་མིང་གཞན་པཎྚི་ཏ་ཞེས་ཀྱང་བྱ་བ། རྟ་དབྱངས་ཤཱཀྱ་མཆོག་ལྡན་གྱི་བཀའ་དྲིན་ལས་ལྟ་བ་འཁྲུལ་མེད་ཀྱི་མིག་རྩ་དྲུང་པོ་ཅན་གྱིས། རྣམ་ཐར་སྔ་མ་གསུམ་པོ་ལ་གཞི་བླངས། སྒྲོ་བཏགས་མེད་པར་རང་གི་ཉམས་མྱོང་དང་ཡང་སྦྱར་ཏེ། ལེགས་པར་གྲུབ་པར་བྱས་པའི་གནས་ནི་མཐིལ་གྱི་སྒྲུབ་ཆུ་ནཱ་གརྫུ་ནའི་ཀླུང་སྒྲས་གཡས་ཕྱོགས་ནས་བསྐོར། ཏི་སྒྲོ་ལུང་བསྟན་རྡོ་རྗེའི་རྒྱུད་གླང་པོ་ལྟ་བུའི་སྣ། སྒྲོལ་མ་དཀར་མོས་བྱིན་གྱིས་བརླབས་པའི་བདེ་མཆོག་ཕོ་བྲང་དཔལ་མཁར་ཐོག་གི་གཞལ་མེད་ཁང་དུ་ཀུན་འཛིན་ཞེས་བྱ་བ་ས་ཕོ་བྱི་བའི་ལོ་སྟེ། སྐྱོབ་པ་རིན་ཆེན་དཔལ་འཁྲུངས་ནས་ལོ་གྲངས་སུམ་བརྒྱ་དང་བརྒྱད་ཅུ་རྩ་ལྔ་འདས་པ། ད་ལྟ་རྩ་དྲུག་པའི་སྟེང་འགྲོ་བཞིན་ཅན་གྱི་ཡར་ཚེས་ལྔ་ལ་སྦྱར་བའོ། །འདིས་ཀྱང་བཀའ་བརྒྱུད་ཀྱི་བསྟན་པ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག།། །།མངྒལཾ།།