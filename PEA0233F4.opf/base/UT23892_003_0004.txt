།

རྟོགས་ལྡན་འབའ་ར་པ་ལ་གདམས་པའི་གསོལ་འདེབས། སྐུ་བཞི་ཡོན་ཏན་ཕྲིན་ལས་སྟོན་མཛད་ཅིང༌། །ནམ་མཁའི་དབྱིངས་ལ་ཁྱབ་པའི་མགོན་པོ་ནི། །རང་སེམས་སྐྱེ་མེད་མ་གཏོགས་གཞན་མ་མཆིས། །ཆོས་སྐུའི་བླ་མ་ཁྱོད་ལ་གསོལ་བ་འདེབས། །སྨོན་ལམ་སྙིང་རྗེ་སྟོབས་ལས་ལེགས་གྲུབ་ཅིང༌། །ཞིང་ཁམས་ཀུན་ལ་ཁྱབ་ཅིང་ལོངས་སྤྱོད་པ། །རང་སེམས་སྐྱེ་མེད་མ་གཏོགས་གཞན་མ་མཆིས། །ལོངས་སྐུའི་བླ་མ་ཁྱོད་ལ་གསོལ་བ་འདེབས། །ཤེས་བྱ་ཀུན་ལ་མངའ་མཛད་སྤྲུལ་སྐུར་སྟོན། །མཁྱེན་གཉིས་ཕ་མཐར་སོན་པའི་རིན་པོ་ཆེ། །རང་སེམས་སྐྱེ་མེད་མ་གཏོགས་གཞན་མ་མཆིས། །སྤྲུལ་སྐུའི་བླ་མ་ཁྱོད་ལ་གསོལ་བ་འདེབས། །སྣང་གསུམ་གཅིག་ཏུ་བསྡུས་པའི་བདག་ཉིད་ཅན། །ཡན་ལག་བདུན་ལྡན་རྒྱལ་བ་ཆོས་ཀྱི་རྗེ། །རང་སེམས་སྐྱེ་མེད་མ་གཏོགས་གཞན་མ་མཆིས། །ངོ་བོ་ཉིད་སྐུའི་བླ་མར་གསོལ་བ་འདེབས། །འདི་ལྟར་གསོལ་བ་བཏབ་པའི་བྱིན་རླབས་ཀྱིས། །བདག་སོགས་འགྲོ་བ་སེམས་ཅན་མ་ལུས་པ། །གཉིས་སྣང་འཆིང་བ་ཀུན་ལས་གྲོལ་ནས་ཀྱང༌། །གཉིས་མེད་རྡོ་རྗེ་ཡེ་ཤེས་ཐོབ་པར་ཤོག །རྟོགས་པ་དང་ལྡན་པའི་རྣལ་འབྱོར་གྱི་དབང་ཕྱུག འབའ་རལ་གྱི་ཐུགས་དམ་དུ་གདམས་པའོ། །མངྒལཾ།