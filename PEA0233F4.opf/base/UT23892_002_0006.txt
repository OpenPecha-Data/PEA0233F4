༄༅། །རྒྱལ་དབང་ཀུན་དགའ་རིན་ཆེན་གྱི་རྣམ་ཐར་སྙན་ངག་གི་བསྟོད་པ་དངོས་གྲུབ་ཆར་འབེབས་ཞེས་བྱ་བ་བཞུགས་སོ།། མཿས་ར་སྶྭཏྱཻ། །སྐྱོབ་པ་ཀུན་དགའ་རིན་ཆེན་ཞབས་ཀྱི་རྣམ་ཐར་ཚིགས་བཅད་མཆོད་བསྟོད་སྙན་ངག་གི་འབྲུག་སྒྲ་ཟབ་མོས་དངོས་གྲུབ་ཀྱི་ཆར་རྒྱུན་རྟག་ཏུ་འབེབས་ནུས་པ་བརྡ་སྤྲོད་ཀྱི་གཞུང་ལུགས་ཆེན་པོ་ཞེས་བྱ་བ། རྡོ་རྗེ་འཆང་དངོས་སྐྱོབ་པ་ཡབ་སྲས་ལ། རྣམ་ཐར་སྙན་ངག་བསྟོད་ཕྲེང་འདི་འབུལ་གྱི། །ཐུགས་རྗེའི་ཕྱག་གིས་རིངས་པར་བཞེས་ནས་ཀྱང༌། །བྱིན་རླབས་ཆར་རྒྱུན་ད་ལྟ་དབབ་ཏུ་གསོལ། །ཡིད་འོང་ཀུན་གསལ་དཔལ་མོ་ཆོས་འབྱུང༌། །རྡོ་རྗེ་ཕག་མོའི་སྒྱུ་མའི་འཕྲུལ་ཆེན། །ཆོས་ཀུན་གཤིས་སམ་བབས་ཀྱི་གནས་འདིར། །རིག་པ་སྐད་ཅིག་རང་གཟུགས་ལྷ་སྐུ། །སྐུ་གསུང་ཐུགས་གསང་མི་ཟད་རྒྱན་འཁོར། །ལི་ཙ་གཞོན་ནུའི་སྨོན་ལམ་འཇའ་གུར། །ཀླུ་སྒྲུབ་སྐྱེ་བ་ཚོན་བརྒྱས་སྤུད་པའི། །ལྷ་བབ་སྐྱུ་རའི་གདུང་ཁྱིམ་ཡངས་པོར། །ཐེག་པ་རིམ་དགུའི་རིན་ཆེན་ཁྲི་ལ། །སྡོམ་གསུམ་པད་ཟླ་ཉི་མའི་གདན་བརྩེགས། །ཁྲི་ཐོག་བཅུ་གཉིས་གཡས་གཡོན་དྲུག་འགྱོགས། །ཐབས་ཤེས་ཕར་ཕྱིན་དྲུག་དྲུག་དབུས་ན། །ཀུན་ཁྱབ་སྔོ་སངས་མདངས་འཕྲོའི་སྐུ་ནི། །དགའ་བཞིའི་ཉམས་ཀྱིས་ལྷག་པར་བརྗིད་ཆགས། །རིན་ཆེན་ཨིནྡྲ་ནཱི་ལའི་ཞབས་ཟུང༌། །ངོ་མཚར་འཁོར་ལོས་མཚན་པ་ལ་སོགས། །སུམ་ཅུ་རྩ་གཉིས་ཡ་མཚན་གྱིས་མཛེས། །རྡོ་རྗེའི་སྐུར་མཚོན་སྐྱིལ་དཀྲུང་གིས་བཞུགས། །རྒྱུ་འབྲས་སྟོང་ཉིད་རྡོ་རྗེའི་ཕྱག་གཡས། །ཤེས་བྱར་སྲིད་ཚད་དྲིལ་བུ་གཡོན་འཁྲོལ༑ ༑ཐབས་ཤེས་བསྣོལ་བས་སངས་རྒྱས་མཛད་སྒྲུབ། །ལྔ་ལྡན་ཡིད་བཞིན་ནོར་བུས་དབུ་བརྒྱན། །རྒྱལ་བ་རིགས་དྲུག་རུས་པའི་རྒྱན་དང༌། །ཡུམ་དྲུག་རིན་ཆེན་རྒྱན་དུ་མཛད་མཁས། །སྟོབས་སོགས་བྲལ་འབྲས་ཡོན་ཏན་སོ་གཉིས། །ལྷབ་ལྷུབ་དར་གྱི་ན་བཟའ་གསོལ་ཞིང༌། །སེན་མོ་དམར་སོགས་དཔེ་བྱད་བརྒྱད་ཅུ། །རྣམ་པར་བཀྲ་བའི་འོད་ཟེར་འབུམ་འགྱེད། །ཆོས་ཕུང་བརྒྱད་ཁྲི་བཞི་སྟོང་ཞལ་སྒོས། །ཡན་ལག་དྲུག་ཅུའི་དབྱངས་ཀྱིས་རྟག་ཏུ། །གདུལ་བྱའི་སེམས་ལ་འབབ་པའི་ཆོས་སྟོན། །ཀུན་ཏུ་དགའ་བཞིའི་དཔལ་ལ་རོལ་བའི། །རིན་ཆེན་དབང་གི་རྒྱལ་པོའི་ཐུགས་མངའ། །ཡན་ལག་བདུན་ལྡན་རྡོ་རྗེ་འཆང་ཁྱོད། །བཀའ་བརྒྱུད་བླ་མས་སྤྲིན་ཕུང་ལྟར་བསྐོར། །ཡི་དམ་སངས་རྒྱས་བྱང་ཆུབ་སེམས་དཔའ། །དཔའ་བོ་མཁའ་འགྲོ་འབུམ་སྡེར་བཅས་ལ༑ ༑བདག་གིས་མཆོད་དང་བསྟོད་འདི་འབུལ་ལོ། །རང་བཞིན་བརྗོད་རྒྱན་གསེར་གྱི་ས་གཞིར། །དཔེ་རྒྱན་ལྕགས་རིས་ཁོར་ཡུག་བསྐོར་དབུས། །གཟུགས་ཅན་རི་རྒྱལ་ལྷུན་པོ་བརྗིད་ཆགས། །གསལ་བྱེད་རྒྱན་མཛེས་ཤར་དུ་ལུས་འཕགས། །སྐོར་རྒྱན་འཛམ་གླིང་ལས་ཀྱི་ས་པ། །འགོག་རྒྱན་ནུབ་གླིང་བ་ལང་ལོངས་སྤྱོད། །དོན་གཞན་བཀོད་རྒྱན་སྒྲ་མི་སྙན་བྱང༌། །ཟློག་ཅན་སྲིད་ཅན་ལུས་དང་ལུས་འཕགས། །ཤར་གླིང་གཙོ་མོ་གསལ་བྱེད་གདོང་མཛེས། །གླིང་གཡོག་ཟློག་སྲིད་ཟུར་མིག་སྟོན་མཁས། །སྙན་ངག་སྦྲང་རྩི་སྐྱུག་པའི་བུང་བ། །འདོད་པའི་རྐང་དྲུག་གཡོ་ལྡན་མ་རྣམས། །འགུག་ནུས་པད་དཀར་ལྕགས་ཀྱུ་འདི་དང༌། །བསྡུས་དང་ཕུལ་བྱུང་རྔ་ཡབ་དེ་བཞིན། །ལྷོ་གླིང་གཙོ་མོ་སྐོར་རྒྱན་ཁམས་དྲུག

།གདོང་མཛེས་གཡོ་ལ་གླིང་གཡོག་དཀར་དམར། །གློག་ཕྲེང་གསར་པའི་འདུ་འགོད་ཀྱིས་བྲིས། །ངང་མོའི་ཁུར་འཛུམ་རླབས་ཕྲེང་འཁྲུགས་པའི། །བསྐྱེད་རིམ་ཡོངས་གྲུབ་ཆུ་གཏེར་དབུས་ན། །གཏུམ་མོ་འབར་འཛགས་བདེ་སྟོང་བསྐུལ་བའི། །མགྲིན་བསྒྱུར་དྲི་ཟའི་དབྱངས་ལ་མཁས་མས། །སྐུ་བཞིའི་ལང་ཚོར་གྱུར་བའི་བཤེས་གཉེན། །ཐུགས་རྗེ་ཆེན་པོའི་ཆགས་པས་མྱོས་ནས། །སློབ་མ་སྐྱོང་ལ་སྒྲིན་འགྲུས་གྱུར་པའི། །མཛའ་བོ་མཆོག་རྣམས་འབྲལ་མེད་རྟོག་པར། །འཆིང་ནུས་བདུག་སྤོས་ཞགས་པ་འདི་དང༌། །རབ་བརྟགས་རྒྱུ་ཡི་གཡོ་ལྡན་ལམ་མཆོག །ནུབ་གླིང་གཙོ་མོ་འགོག་རྒྱན་ཚེམས་དཀར། །རབ་བརྟགས་རྒྱུ་ཡིས་སྟོན་ལ་མཁས་པས། །མཚན་ལྡན་བླ་མའི་ཐུགས་བདེ་འཁུལ་ནུས། །ཕྲ་མོ་ཆ་རྒྱན་སྒྲ་མི་སྙན་དང༌། །སྒྲ་མི་སྙན་ཟླ་བྱང་གླིང་གཡོག་གཉིས། །གཙོ་མོ་དོན་གཞན་བཀོད་པའི་སྨིན་འཁྱོག །གླིང་གཡོག་ཕྲ་ཆ་ལན་བུའི་ཆུན་འཕྱང༌། །དེ་ལྟར་ནུབ་གླིང་དམ་ཚིག་སྡོམ་པའི། །ཐབས་ཤེས་ལྕགས་སྒྲོག་མར་མེ་དང་ནི། །བྱང་ནས་ཐབས་ཤེས་དྲིལ་བུ་དྲི་འབུལ། །རིམ་པའི་རྒྱན་མཛེས་གསེར་གྱི་རི་བདུན། །དགའ་རྒྱན་དཔག་བསམ་ཡོངས་འདུའི་ལྗོན་ཤིང༌། །ཉམས་ལྡན་འདོད་དགུའི་བ་མཆོག་ཡིད་འོང༌། །གཟི་བརྗིད་ཅན་གྱི་མ་སྨོས་ལོ་ཐོག །འབྱུང་བཞིའི་དྭངས་མ་དབུ་མར་སོན་པའི། །དུ་བ་སྨིག་རྒྱུ་མཁའ་སྣང་མར་མེ། །མཆོད་བཞིས་སྐུ་བཞིའི་བླ་མ་ཁྱེད་མཆོད། །རྣམ་གྲངས་བརྗོད་རྒྱན་རྩིབས་སྟོང་འཁོར་ལོ། །ཀུན་ཏུ་ཕན་རྒྱན་ཡིད་བཞིན་ནོར་བུ། །རྒྱ་ཆེ་དགའ་བ་བསྐྱེད་པའི་བཙུན་མོ། །སྙོན་འདོར་བློན་པོ་

རིན་ཆེན་དང་ནི། །སྦྱར་རྒྱན་ཐེག་པའི་གླང་པོ་ཆེ་དང༌། །ཁྱད་རྒྱན་མཚུངས་སྦྱར་ཅང་ཤེས་རྟ་མཆོག །དགའ་རྒྱན་དམག་དཔོན་རིན་ཆེན་ཡང་འབུལ། །སྐབས་མིན་བསྟོད་རྒྱན་གཏེར་ཆེན་བུམ་བཟང༌། །རིན་ཆེན་སྣ་བདུན་གཏེར་བུམ་དང་བརྒྱད། །རྣམ་ཤེས་ཚོགས་བརྒྱད་སྟེང་གི་ཆོས་དབྱིངས། །འཇིག་རྟེན་ཆོས་བརྒྱད་དྲི་མ་བཀྲུས་ཏེ། །རྣམ་ཐར་བརྒྱད་ཀྱི་ངོ་བོར་དམིགས་ནས། །བླ་མའི་སྐུ་ལུས་གཞལ་མེད་ཁང་ཆེན། །འདེགས་བྱེད་ཀ་བ་བརྒྱད་ཀྱི་རྣམ་པའི། །སྒྱུ་མའི་དཔེ་བརྒྱད་ཚུལ་དུ་ཕུལ་བས། །བྱང་སེམས་ཉེ་བའི་སྲས་བརྒྱད་མཉེས་ནས། །སྒོ་མཚམས་བརྒྱད་ཀྱིས་བྱིན་གྱིས་རློབས་ལ། །སྒྲུབ་པ་བཀའ་བརྒྱད་ཉམས་སུ་ལེན་ཚེ། །གུ་རུ་མཚན་བརྒྱད་ལྟ་བུར་སྤྲུལ་ཏེ། །ཐུན་མོང་གྲུབ་ཆེན་བརྒྱད་པོ་གྲུབ་ནས། །གཟུང་འཛིན་རྟོག་པ་བརྒྱད་པོ་འགག་ཅིང༌། །མངོན་པར་རྟོགས་པ་བརྒྱད་པོ་མཐར་ཕྱིན། །ཕྱི་ཡི་དུར་ཁྲོད་གནས་བརྒྱད་ཉུལ་ནུས། །ནང་གི་རྣམ་ཤེས་ཚོགས་བརྒྱད་གནས་འགྱུར། །གསང་བའི་དབང་ཕྱུག་བརྒྱད་པོ་ཐོབ་ལས། །གནས་གསུམ་ཕོ་ཉ་བརྒྱད་ཚན་གསུམ་སོགས། །སྐུ་གསུང་ཐུགས་འཁོར་བརྒྱད་ཚན་མི་ཟད། །དམ་ཚིག་འཁོར་ལོ་བརྒྱད་ཚན་གྱིས་ཀྱང༌། །ཧེ་རུ་ཀ་དཔལ་ཞལ་བརྒྱད་ཚུལ་དུ། །ཡོན་ཏན་ཕྲིན་ལས་བརྒྱད་ཚན་བརྒྱད་སྩོལ། །སླར་ཡང་གསང་བའི་མཆོད་པ་འདི་ལྟར། །ཟོལ་བསྟོད་རྒྱན་གྱི་སྒེག་མོ་གཟུགས་མཛེས། །འོད་གསལ་སྟོང་གཟུགས་གསང་བའི་མཆོད་འདིས། །ཨ་ཝ་དྷཱུ་ཏིའི་བླ་མ་དགྱེས་མཛོད། །ངེས་པར་བསྟན་རྒྱན་ཕྲེང་བ་མ་ནི། །དྭངས་མ་དཀར་དམར་མུ་ཏིག་ཕྲེང་མཛེས། །འགྲོ་འོང་འགོག་པའི་སྲོག་རྩོལ་སྲད་བུར། །སྟོང་ཕྲག་བདུན་ཅུ་རྩ་གཉིས་སྤེལ་ལོ། །ལྷན་ཅིག་བརྗོད་རྒྱན་གླུ་མ་ཉིད་ཀྱང༌། །འགྱུར་ཁུགས་སྟོང་ལྡན་པི་ཝང་གླིང་བུ། །རྔ་ཟླུམ་རྫ་རྔའི་སྒྲ་དང་ལྷན་ཅིག །གཞོམ་མེད་རོལ་མོས་མཆོད་ལ་བརྩོན་ནོ། །ཡོངས་བརྗེས་རྒྱན་གྱི་གར་མཁན་མ་ཡང༌། །སྟངས་སྟབས་བརྒྱད་དང་གར་དགུའི་སྒྱུ་རྩལ། །དྲུག་ཅུ་རྩ་བཞིའི་གསང་མཆོད་འབུལ་མཁས། །བཅུ་དྲུག་ཕྱེད་ཕྱེད་ཐིག་ལེ་འཆང་བའི། །བླ་མ་མཆོག་ཁྱོད་བདེ་ཆེན་མཆོད་བཞེས། །དགའ་དང་སྙིང་རྗེ་སྟོང་ཉིད་བཅུ་དྲུག

།ཕྱག་དང་ཐོད་མཚན་བཅུ་དྲུག་བརྟས་སྩོལ། །འཇིགས་བཅུ་དྲུག་ལས་སྐྱོབ་པར་མཛོད་ཅིག །སླར་ཡང་ཤིས་བརྗོད་རྒྱན་གྱི་མཆོག་ནི། །ཐབས་ཤེས་ཉི་མ་ཟླ་བའི་མཆོད་འབུལ། །འོད་བཟང་སྟོན་ཀའི་ཟླ་བའི་འོད་དང༌། །ཉི་མ་འཆར་ཀའི་དཀྱིལ་ལྟར་མཛེས་པའི། །ཐབས་ཤེས་བླ་མ་དགྱེས་པའི་དངོས་གྲུབ། །ཆུ་བོ་གྱེན་ཟློག་ཉི་མ་མཐེབ་གནོན། །དེ་ཉིད་བཅུ་དྲུག་བདེན་དོན་བཅུ་གཉིས། །རྡོ་རྗེའི་ཉི་ཟླ་གྲུབ་ཆེན་མཛོད་ཅིག །དེ་ནས་རབ་སྤེལ་རྒྱན་གྱི་གདུགས་མཆོག །བརྩེ་བའི་ཁོར་ཡུག་སྙན་པའི་བ་དན། །ཕྲིན་ལས་ལྷབ་ལྷུབ་ཟད་མེད་འབུལ་ཞིང༌། །དགོངས་རྒྱན་རྒྱལ་ཀུན་བསྟན་པ་གཅིག་པའི། །ཆོས་ཀྱི་རྒྱལ་མཚན་འཐོན་པོར་སྒྲེངས་ཏེ། །ཟུང་རྒྱན་ཆེ་ཆུང་བྱ་བླ་དཀའ་དང༌། །གབ་ཚིག་སྒྲ་རྒྱན་ལྷ་མིའི་མཆོད་རྫས། །ཀུན་ཏུ་བཟང་པོའི་རྣམ་འཕྲུལ་ཇི་བཞིན། །འབུལ་ལོ་དངོས་གྲུབ་ཆར་རྒྱུན་ཕོབ་ཅིག ། རང་བཞིན་རྒྱན་རིགས་བརྗོད།་་་་་ ཀུན་ཁྱབ་ཆོས་སྐུའི་ཞིང་ན་རྒྱལ་བ་རྣམས། །རྟག་ཏུ་ལོངས་སྤྱོད་རྫོགས་སྐུས་ཆོས་སྟོན་བཞིན། །བཟོ་དང་སྐྱེ་དང་བྱང་ཆུབ་མཆོག་སྤྲུལ་པས། །མ་དག་ཞིང་དུ་དོན་མཛད་དངོས་པོའི་གཤིས། རང་བཞིན་གཉིས་པ་བྱ་བ་བརྗོད།་་་་་ ཉི་མའི་གཉེན་གྱིས་རྒྱས་སྲས་ལི་ཙ་བཱི། །སྐུ་གསུང་ཐུགས་ཀྱི་སྐྱིན་པོར་བསྩལ་བ་དེས། །འཕགས་ཡུལ་ཀླུ་དང་ལྗོངས་འདིར་སྐྱུ་རའི་གདུང༌། །བཟུང་ནས་ཁུར་ཆེན་ཁྱེར་བ་འདི་ངོ་མཚར། །རང་བཞིན་གསུམ་པ་ཡོན་ཏན་བརྗོད་པ། ་་་་་ གསུམ་རིག་སིངྒྷ་གླིང་པས་འདབ་བརྒྱའི་སྐྱེས། །ཀླུ་སྒྲུབ་སྐྱེ་བའི་རྨད་བྱུང་གཏམ་བཅས་པ། །ཤཱཀྱ་ཤྲཱི་མཚན་བྱ་མ་རྟ་ཡི་འཕྲུལ། །འཇིག་རྟེན་མགོན་པོའི་རིན་ཆེན་དཔལ་དུ་བརྙེས། ། བཞི་པ་རྫས་བརྗོད་པ།་་་་་ གསུམ་བཅས་བཅུ་ཕྲག་ཁྲི་དུས་ཞལ་བཞེས་བཀའ། །མཚོ་སྐྱེས་ལུང་བསྟན་སྐྱོབ་པའི་བཀའ་ཆེམས་རྣམས། །གནས་དུས་གཅིག་པར་གསེར་ཁང་ཆོས་རྗེའི་སྐུས། །ཐུགས་ཀའི་འཇའ་འོད་འགྱེད་པའི་འཕྲུལ་དེ་བྱོན།

ཆོས་དཔེ།་་་་་ ངོ་མཚར་འཇིག་རྟེན་གསུམ་མགོན་ཐུགས་ཀྱི་འཕྲུལ། །དམ་པ་ཏོག་དཀར་ཐུགས་ཀྱི་རོལ་རྩེད་ལྟར། །གསེར་ཁང་དགའ་ལྡན་ཆོས་རྗེའི་ཕོ་བྲང་ནས། །འཕོ་བར་མཛད་པ་ཡ་མཚན་འདི་ལྟར་སྣང༌། ། དངོས་དཔེ།་་་་་ མཐིལ་ནས་མཚེའུ་ཁ་སྒྲུ་ནང་སྨན་ལྗོངས་ཀུན། །དབང་པོའི་གཞུ་ཡིས་སྦྲེལ་བ་ལྟ་བུར་ནི། །རབ་གསལ་ཚོན་བརྒྱས་སྤུད་པའི་མདངས་འཕྲོ་བ། །ཉིན་བྱེད་མཁའ་ཡི་གུར་ཁྱིམ་ལྟ་བུའོ། ། ཟློག་དཔེ།་་་་་ འཇའ་འོད་དེ་བཞིན་གླང་ཆེན་ཐལ་དཀར་ནི། །སྤྲུལ་པའི་ཞིང་དུ་འཕོ་བའི་མཛད་པ་སྟོན། །སྐྱོབ་པའི་ཐུགས་ནི་དགའ་ལྡན་ཕོ་བྲང་བཞིན། །བྱམས་པས་འཚོ་བའི་དགའ་ལྡན་སྐྱོབ་ཐུགས་འདྲ། ། ངེས་དཔེ།་་་་་ སུམ་རྩེན་ཡུལ་གྱི་འབྱོར་པ་དང་མཚུངས་པའི། །སྒྲུ་ནང་བཀྲ་ཤིས་སྟེང་ཁར་འཕོ་བའི་ལྟས། །ཏོག་དཀར་སེར་སྐྱའི་གྲོང་དུ་འབྱོན་མཚུངས་ཀྱི། །གཞན་ནི་འགའ་ཞིག་དང་གཞན་འདྲ་བ་མེད། ། ཕན་ཚུན་དཔེ།་་་་་ རྣམ་རྒྱལ་ཁང་བཟང་དང་འདྲའི་ཡུམ་ལྷུམས་སུ། །ཡབ་ཡུམ་རྨི་ལྟས་དགེ་མཚན་འདི་ལྟར་བཅས། །པད་མཚོར་ངང་པ་ཇི་བཞིན་འཇུག་མཁས་གཞན། །ཡོད་ན་དེ་འདྲ་དེ་ཡང་སྐྱོབ་པའི་སྤྲུལ། ། བསྡུས་དཔེ།་་་་་ ཁྱོད་ཀྱང་ཕྱག་ན་རྡོ་རྗེ་ཡིན་ཞེས་པ། །མཐུ་སྟོབས་ལྡན་པ་གཅིག་པུས་མ་ཡིན་ཏེ། །བཀྲ་ཤིས་སྒོ་མང་བཞེངས་པའི་རྨི་ལྟས་བཅས། །རིགས་སྲས་བསྐྲུན་པའི་རྫུ་འཕྲུལ་གྱིས་ཀྱང་གོ། ། ཕུལ་བྱུང་དཔེ།་་་་་ མཚན་ལྡན་ཡུམ་གྱི་དུས་འཁོར་ལྷ་ཚོགས་ཀུན། །མངལ་ནས་སྤྲོས་པའི་རྨི་ལམ་ཏིང་འཛིན་ཉམས། །རྡོ་རྗེ་ཕག་མོས་མངོན་སུམ་ཉིད་དུ་སྟེ། །འདི་ལས་ཐ་དད་གཞན་ནི་ཅུང་ཟད་མེད། ། རབ་བཏགས་དཔེ།་་་་་ སྟོང་གསུམ་འཇིག་རྟེན་འགེངས་པའི་རྔ་སྒྲ་སྒྲོག་པ་དང་བཅས་ལྷ་བུ་གཞོན་ནུ་ལྷ་རྫས་མཆོད་པ་ཅི་ཡང་འབུལ། །ས་ལ་ཆུ་མིག་གློ་བུར་བརྡོལ་ནས་ཆུ་ཕྲན་ལ་གྱུར་གཡོ་བ་དང་བཅས་རི་དང་ནགས་ལ་མེ་ཏོག་འབར། །དེ་སོགས་ངོ་མཚར་རྨི་ལམ་མང་པོ་ཏིང་འཛིན་ཉམས་ལ་གསལ་བར་ཤར་ཞེས་རིགས་ཡུམ་ང་རྒྱལ་བྱ་མི་དགོས། །དམ་པ་ཏོག་དཀར་ལྷུམས་སུ་ཞུགས་ཚེ་སྒྱུ་འཕྲུལ་མ་ལའང་རྨི་ལམ་ངོ་མཚར་དེ་འདྲ་མང་པོ་རྨིས་པས་སོ། །

རྨད་བྱུང་དཔེ།་་་་་ སྔོན་ཚེ་ལུམྦཱིའི་ནགས་སུ་དོན་གྲུབ་ཀྱིས། །གལ་ཏེ་ཀླུ་སྒྲུབ་སྐྱུ་རའི་སྐྱེས་རབས་རྣམས། །ཕྱོགས་ཀུན་གོམ་བདུན་འདོར་དང་མཉམ་བརྗོད་ན། །ཁྱོད་ཀྱི་དཔལ་ནི་རྒྱལ་བུ་དེས་བཟུང་གྱུར། ། རྨོངས་དཔེ།་་་་་ གཞོན་ནུ་ཁྱོད་གསུང་ཆུ་ཤེལ་ངོས་ཡངས་པོར། །ཡེ་ཤེས་སེམས་དཔའི་མཚན་བརྗོད་རི་བོང་གཟུགས། །རང་གྲུབ་བྱུང་དུས་ཁྱོད་གསུང་བརྟགས་པ་ན། །ཟླ་བ་ཉིད་ཀྱི་རྗེས་སུ་སེམས་ཞུགས་སོ། ། ཐེ་ཚོམ་དཔེ།་་་་་ ཉིད་སྐུ་བྱིས་པས་བྱིས་པའི་ཚོགས་རྣམས་ལ། །དམ་ཆོས་སྟོན་པའི་དབྱངས་སྙན་གྲག་པའི་ཚེ། །བུང་བ་པདྨའི་རྫིང་བུར་རོལ་ལམ་ཅི། །སྤྲུལ་པས་འགྲོ་དོན་མཛད་འདི་སྐྱོབ་མིན་སུ། ། གཏན་ལ་ཕབ་པའི་དཔེ་་་་་་ དམ་ཅན་རྡོར་ལེགས་ཞེ་སྡང་ཆ་ཤས་གཏེར། །སྐྱེངས་བྱེད་བྱམས་པའི་འཛུམ་དཀར་གེ་སར་ནི། །རྡོར་ལེགས་ལག་པའི་སྐྱེད་ཚལ་ནང་སྐྱེས་པའི། །རི་བོང་པདྨོས་མ་ཡིན་ཁྱོད་ཐུགས་སོ། ། སྦྱར་དཔེ།་་་་་ ཆ་ཤས་ལོ་བཅུས་གང་བའི་བསིལ་ཟེར་གྱིས། །ཡུམ་གྱིས་མྱ་ངན་ཚ་གདུང་ཞི་མཛད་དང༌། །ཡི་གེ་ཕྱི་མོའི་ཀུ་མུད་གེ་སར་ཡང༌། །སྐད་ཅིག་གསལ་ནུས་ཁྱོད་གསུང་ཟླ་བ་འདྲ། ། མཉམ་ཉིད་དཔེ།་་་་་ ཉེ་བའི་རྡོ་རྗེ་ཚེར་མ་བསྙེལ་བ་ན། །ཇི་ལྟར་འཚོ་བྱེད་གཞོན་ནུས་ཐུབ་ལ་བཞིན། །ཞི་ཁྲོ་རབ་འབྱམས་ལྷ་དང་སྨན་བླ་ཡིས། །ཉིད་དྲུང་བྱོན་པའི་མོད་ལ་སྙུན་དྭངས་སོ། ། སྨད་པའི་དཔེ་་་་་་ གཞོན་ནུ་འོད་འབར་མཚེའུ་ཁ་བདེ་ལྡན་དུ། །སྤྱན་དྲངས་ཚེ་ན་ཉི་ཟླ་འདྲ་བ་ལས། །ཉི་མས་མི་སྨྲ་ཟླ་བས་མར་ངོར་མཛད། །ཁྱོད་སྨྲ་རྟག་བརྟན་ཉི་ཟླ་ལས་ཁྱད་འཕགས། ། བསྔགས་དཔེ།་་་་་ སྲིད་ལ་དགའ་བའི་པདྨའི་མཛུམ་མདངས་པད་གཉེན་ཉིན་བྱེད་ནུབ་པའི་ཚེ་ན་གེ་སར་བསྡུས། །མགྲིན་ལྡན་བུང་བ་རྩི་བཅུད་ཡལ་བའི་ཆུ་བ་བོར་ནས་དྲི་ཞིམ་འདབ་བརྒྱའི་ཚལ་དུ་བསྙགས། །པདྨ་བུང་བ་དག་དང་ཁྱོད་མཚུངས་ཡབ་རྗེ་ཞི་བར་གཤེགས་པའི་དུས་དེར་ཐུགས་འབྱུང་སྟེ། །ཁུ་བོའི་སྤྱན་སྔར་དམ་པའི་ཆོས་ཀྱི་དགའ་སྟོན་ཕྱིར་དུ་རིངས་པར་བྱོན་ནས་འདོད་དོན་གསོལ། །

བརྗོད་འདོད་དཔེ།་་་་་ ཞིང་གཞན་གཤེགས་སམ་བཞུགས་པར་གྱུར་རུང་བདག་གི་ཡབ་ནི་ཉི་མ་འདྲ། །ཉི་མ་ནུབ་པའམ་ད་དུང་འཆར་རུང་བདག་ལུས་པདྨ་དང་འདྲ་སྙམ། །ཁུ་བོ་དགྱེས་སམ་མི་དགྱེས་གྱུར་ནའང་བདག་ཚེ་མི་རྟག་ལྷོ་སྤྲིན་འདྲ། །མྱུར་དུ་ཐོབ་པའམ་གཞན་དུ་གྱུར་ཀྱང་ཐར་འདོད་སྐོམ་པ་ཆུར་བསྙག་འདྲ། ། འགལ་བའི་དཔེ།་་་་་ དེ་ཚེ་ཁུ་བོ་དབང་གིས་བཀའ་བསྩལ་པ། །འདབ་སྟོང་པདྨ་གེ་སར་ངོམ་པ་དང༌། །སྟོན་ཀའི་ཟླ་བ་བསིལ་ཟེར་སྟོན་པ་དཔའ། །ཁྱོད་ཀྱི་ངེས་འབྱུང་གཏམ་དང་གསུམ་པོ་འགལ། ། དགག་པའི་དཔེ་་་་་་ རང་ཡང་འཁོར་བའི་བཙོན་རར་བཅིངས་གྱུར་པས། །འཇིག་རྟེན་ལྷ་ལ་དཀོན་མཆོག་རྣམ་གསུམ་ལྟར། །འཁོར་བའི་སྡུག་བསྔལ་སྐྱོབ་ནུས་ཅི་ཡང་མེད། །སངས་རྒྱས་ཆོས་སོགས་བསྟེན་ཅིག་རིགས་ཀྱི་བུ། ། མཛེས་དཔེ།་་་་་ རྫོགས་སངས་རྒྱས་ཉིད་འགྲོ་སྒྲོལ་ཐུགས་རྗེས་ཆགས། །ཁྱོད་ཀྱི་སེམས་ཀྱང་འགྲོ་དོན་ལ་ཆགས་པར། །མཚུངས་མོད་ན་ཡང་བྱང་ཆུབ་སེམས་དཔའ་དེ། །གོང་ནས་གོང་དུ་སྤེལ་ཞིག་རིགས་ཀྱི་བུ། ། དེ་ཉིད་བརྗོད་པའི་དཔེ་་་་་་ དེ་སོགས་གསུངས་ཏེ་ཐུབ་བསྟན་ཁང་བཟང་དུ། །དྲང་པོའི་ལམ་ནས་བདེ་བའི་ཁང་པར་བཅུག །འདི་ནི་ལམ་སྲང་མ་ཡིན་ཐེག་ཆེན་ཡིན། །འདི་ནི་ཁང་བཟང་མ་ཡིན་ཐར་པའི་ས། ། ཐུན་མིན་དཔེ།་་་་་ དེ་ནས་དགུང་ལོ་བཅུ་གཉིས་བཞེས་སྐབས་སུ། །ཀརྨ་པ་དང་ཟུ་རེར་མཇལ་བའི་ཚེ། །ཉི་ཟླའི་ཡ་མཚན་ལས་འདས་མགོན་གཉིས་པོ། །གཉིས་པོ་བདག་རང་ཉིད་དང་མཚུངས་པར་གྱུར། ། བྱུང་མིན་དཔེ།་་་་་ དེ་ཚེ་འཛམ་གླིང་འདི་ཡི་འབྱོར་ཚོགས་ཀུན། །གཅིག་ཏུ་བསྡུས་པ་ཇི་བཞིན་ཁྱོད་དྲུང་ན། །ལྷ་རྣམས་མེ་ཏོག་འཐོར་ཞིང་འཇའ་གུར་སྟོབ ་་་་་འབུལ་བའམ་མཆོད་པ ། ། སྲིད་མིན་དཔེ།་་་་་ མི་རྣམས་ཆོས་དང་སྲིད་ཀྱི་འབྱོར་པས་སྐྱིད། །སླར་ཡང་ཁུ་བོའི་སྤྱན་སྔར་ཆོས་གསན་དུས། །ཆ་ཤས་གཏེར་ལས་མཐར་བྱེད་ཆུ་རྒྱུན་དང༌། །གཽ་ཏམ་བཀའ་ལས་བསླུ་བའི་ཚིག་བཞིན་དུ། །ཁུ་བོའི་གསུང་ལས་གདམས་ངག་མིན་མི་སྲིད། །

མང་བའི་དཔེ།་་་་་ ཕྱག་རྒྱ་ཆེན་པོ་དཀར་པོ་ཆིག་ཐུབ་དང༌། །རྩ་བ་སྡོང་བུ་ལོ་འདབ་འབྲུ་ལྔ་ལྡན། །སྨན་བླ་འཇིག་རྟེན་མགོན་པོའི་ཆོས་ཀྱི་མཛོད། །ལྟ་བའི་གདེང་དང་ཉམས་ལེན་རྒྱུར་ཡང་བསྩལ། ། རྣམ་འགྱུར་དཔེ།་་་་་ དེ་ཚེ་ཁྱོད་ཀྱི་རྣམ་དཔྱོད་གདོང་མཛེས་ནི། །ཟླ་བའི་དཀྱིལ་འཁོར་ལས་བཏོན་ཇི་བཞིན་གསལ། །ཀུན་དཔྱོད་པདྨའི་མངལ་ནས་ཕྱུང་བཞིན་གཙང༌། །བརྩོན་འགྲུས་རྟ་མཆོག་ལྕག་གིས་བསྐུལ་ལྟར་བསྐྱོད། ། ཕྲེང་བའི་དཔེ།་་་་་ དེ་ཡང་ཀྱེ་རྡོར་ལ་སོགས་རྒྱུད་གཞུང་དང༌། །རྩིས་སོགས་ཐ་སྙད་རིག་པའི་རྣམ་གྲངས་ལའང༌། །རྣམ་དཔྱོད་རྩལ་ལ་ནན་ཏན་གྱིས་བསྐུལ་བས། །རྟ་བདུན་གྱིས་ནི་རྟ་ལྗང་ཅན་གྱིས་ཉི་འོད་ཟེར་ལ་བཞིན། །ཉི་འོད་མཁའ་བཞིན་མཁས་ཀྱང་ཡུལ་ཀུན་ལ། །ཇི་བཞིན་ཁྱོད་ཀྱི་མཁྱེན་པས་ཤེས་བྱ་ཁྱབ། ། ངག་དོན་དཔེ།་་་་་ སྔོན་དུས་ཁྱིམ་བདག་མགོན་མེད་ཟས་སྦྱིན་གྱིས། །ཐུབ་པའི་ཞལ་སྐྱིན་ཚོགས་ཀྱི་གཙོ་བོར་བསྐྲུན། །དེ་ཚེ་རྟེན་ལ་ཆོས་སྐུ་ཉིད་བཞུགས་བཞིན། །དུས་འདིར་དབང་གི་ཐུགས་དམ་རྟེན་གྱི་གཙོར། །བདེ་གཤེགས་སྐུ་བཞེངས་ཁྱོད་ཀྱི་རབ་གནས་ཚེ། །དམ་ཚིག་རྟེན་ལ་ཡེ་ཤེས་ཆོས་སྐུའོ། ། ངག་དོན་དཔེ་གཉིས་པ།་་་་་ མགོན་མེད་ཟས་སྦྱིན་ཇི་བཞིན་ཁུ་བོ་དབང༌། །ཐུབ་པའི་སྐུ་བཞིན་དབང་གི་ཐུགས་དམ་ལྷ། །སྟོན་པས་གནང་བཞིན་ཀརྨ་པས་རབ་གནས། །མཛད་ཅིང་ཁྱོད་ཀྱང་ཡེ་ཤེས་ལ་འཇུག་བརྩོན། །རྟེན་ལ་ཡེ་ཤེས་པ་ཞུགས་མང་གྱུར་ཀྱང༌། །དག་སྣང་འབའ་ཞིག་འཆར་ཁྱོད་འདྲ་གཞན་མེད། །བདུད་རྩིའི་དཔལ་འཛིན་ས་བརྟོལ་ཡོངས་འདུའི་ཤིང༌། །དཔག་བསམ་རྐང་འཐུང་གཉིས་པ་ཡོད་མ་ཡིན། ། མཚུངས་དཔེ།་་་་་ ས་ར་ཧ་ཡི་སྤྲུལ་དེ་མཚེའུ་ཁར་གློ་བུར་མགྲོན་དུ་ལྷགས། །ཀླུ་སྒྲུབ་སྤྲུལ་ཁྱོད་གཉུག་མར་གནས་པ་ཡོན་གྱི་བདག །དེ་ཉིད་བྱང་ཕྱོགས་འབྲོག་སྡེའི་ཚོགས་ལ་ཐར་ལམ་སྟོན། །ཁྱོད་ནི་ཡུལ་དེར་ཀརྨ་པ་ལ་རིམ་གྲོར་མཛད། །

རྒྱུའི་དཔེ།་་་་་ དེ་ཚེ་ཆོས་གྲགས་རྒྱ་མཚོས་ཁྱོད་ལ་སྔོན་གྱི་སྐྱེ་བ་དྲན་པས་བསྟོད། །ལི་ཙ་བཱི་ཁྱོད་སྙིང་རྗེའི་བསིལ་ཟེར་རྟག་ཏུ་འཕྲོ་བས་ཟླ་བ་འདྲ། །ཀླུ་སྒྲུབ་ཁྱོད་ནི་གཏམ་རིགས་བསྟོད་ཚོགས་འོད་བརྒྱ་བྱིན་པས་ཉི་མ་བཞིན། །འཇིག་རྟེན་མགོན་ཁྱོད་དགོངས་གཅིག་ཟབ་པས་རྒྱ་མཚོའི་རྗེས་སུ་འགྲོ་ཞེས་སོ། །དེ་ལྟར་རང་བཞིན་རྒྱན་བཞི་དང༌། དཔེ་རྒྱན་སུམ་ཅུ་རྩ་གསུམ་པོ། །སོ་བདུན་དཀྱིལ་འཁོར་མཆོད་རྫས་འདི། །སྐྱོབ་པ་རིན་ཆེན་ལྷུན་པོར་འབུལ། ་་་་་སྐྱ་བོའི་མཚན་རིན་ཆེན་ལྷུན་པོ་དགུང་ལོ་བཅུ་གཉིས་བཞེས་པ་ཡར་བཅད་དགེ་བསྙེན་ལ་བསྟོད་པའོ། །མ་བསྡུས་པའི་གཟུགས་ཅན།་་་་་ སྐྱོབ་པའི་དཔག་བསམ་དཔྱིད་དུས་བཅུ་གསུམ་ལོའི། །དཔལ་འཛིན་ཚེ་ན་ངེས་འབྱུང་སྡོང་བུ་ཡིས། །ངུར་སྨྲིག་ལོ་འདབ་གསར་དུ་བསྐྲུན་པའི་རྩེར། །བསྟན་མཁས་ཡོངས་འཛིན་མེ་ཏོག་འབྲས་བུས་བརྗིད། ། བསྡུས་པའི་གཟུགས་ཅན།་་་་་ ངེས་འབྱུང་སྡོང་པོ་ངུར་སྨྲིག་ལོ་འདབ་ཅན། །བར་མ་རབ་བྱུང་འབྲས་ལྡན་ལྗོན་པ་དེ། །ཆོས་ལུང་ཚོགས་པའི་དཔྱིད་ཀྱི་དགའ་སྟོན་དུ། །བྱེད་པོ་མཁན་ཆེན་ཀུན་དགའ་བློ་གྲོས་མཚན། །ཐུབ་པའི་བརྟུལ་ཞུགས་མཆོད་སྦྱིན་བརྒྱས་བྱིན་པའི། །ཚུལ་ཁྲིམས་སྤྱན་སྟོང་གསལ་བའི་མཁན་པོ་དེས། ། མཐའ་དག་གཟུགས་ཅན།་་་་་ ཀུན་མཁྱེན་ཀླུ་སྒྲུབ་དགའ་བཞིན་རང་གི་ལུས། །འགྲོ་ལ་རྩོལ་མཛད་རིན་ཆེན་དཔལ་གང་གི། །ངོ་མཚར་སྐྱེ་དགུ་ཡོངས་ལ་བསྟན་བྱའི་ཕྱིར། ། བསྡུས་ཤིང་མ་བསྡུས་པའི་གཟུགས་ཅན།་་་་་ ཁྱོད་ཀྱི་གདུལ་བྱ་བློ་ཡི་ཆུ་ཤེལ་ངོས། །ཀུན་དགའ་རིན་ཆེན་མཚན་གྱི་རི་བོང་གཟུགས། །བྲིས་ནས་ད་ལྟའང་གླིང་བཞིའི་མཁའ་ལ་གསལ། །དེ་ནས་ཀུན་དགའི་མཚན་ཅན་ཁྱོད་ཀྱི་ཐུགས། །དད་པའི་ཡལ་འདབ་བ་སྤུ་ཆེར་གཡོས་པས། །མཁས་གྲུབ་དཔལ་ལྡན་གསུང་གི་ཆུ་འཛིན་ལས། །ཟབ་དོན་གདམས་པའི་ཆར་ཟིམ་སྤྱན་དྲངས་སོ། །ཁྱོད་ཐུགས་འདབ་བརྒྱའི་བསྐྱེད་མོས་ཚལ་ཡངས་པོར། །གདམས་ངག་ཆར་ཟིམ་དུས་སུ་བབས་པའི་རྗེས། །ལུས་གནད་འཁྲུལ་འཁོར་ཉི་ཟེར་གྱིས་སྤུད་པས། །ཉམས་རྟོགས་རྫུ་འཕྲུལ་མེ་ཏོག་ཅི་ཡང་འབར། །

ཡན་ལག་ཅན་གྱི་གཟུགས་ཅན།་་་་་ སོར་སྡུད་སྒོམ་གྱིས་མྱོས་པའི་མཛེས་མ་ཁྱོད། །རླུང་སེམས་དབུ་མར་ཆུད་པའི་མཁུར་ཚོས་དམར། །སྟོང་གཟུགས་མིག་གི་ཨུཏྤལ་དམར་པོ་ཅན། །ཁྱོད་གདོང་གིས་རྟགས་བཅུ་པོའང་དམར་བར་བྱས། ། ཡན་ལག་གཉིས་པ་གཟུགས་ཅན།་་་་་ སོ་སོར་སྡུད་ཉམས་དུ་སོགས་སྔོན་སོང་བསམ་གཏན་གྱིས་བརྟན་ཐིག་ལེའི་ནང༌། །ཁྲོ་བོའི་དབང་པོ་གསེར་མདོག་སྐུས་བརྗིད་ཕྱག་བཞིའི་གར་བསྒྱུར་གཟིགས་པའི་མཐུས། །ཁྱོད་ཐུགས་གཟིགས་ཉམས་འབྲས་བུའི་ཚོགས་དང་སྐུ་ལུས་ཡལ་འདབ་ལྕོག་རྩེའི་སྟེང༌། །ཡེ་ཤེས་མགོན་པོའི་གླུ་དབྱངས་གར་གྱིས་རླུང་གི་ཤུགས་ཀྱིས་གསུང་སྐུའི་གླུ་ཞེས་གར་བསྒྱུར་ཏོ། །ཀུན་དགའི་མཚན་འཆང་ཤཱཀྱའི་ཏོག་ཁྱོད་ཁྲ་བ་ཁ་གནས་བྱ་རྒོད་ཕུང་རིར་ཉིད་ཀྱིས་བཤམས་པའི་སྦྱོར་དྲུག་ཁྲི་ལ་ཏིང་འཛིན་གང་དུ་ཏིང་འཛིན་སྒོ་རྣམས་མ་ལུས་འདུས་པའི་རྒྱལ་པོ་ཕྱག་རྒྱ་ཆེན་པོར་ཞུགས། །

ཡན་ལག་མང་པོའི་གཟུགས་ཅན།་་་་་ དེ་ཚེ་ཉིད་སྐུ་རྣམ་ཀུན་སྟོང་གཟུགས་བ་སྤུའི་ཁུང་བུ་རེ་རེ་ནས་ཀྱང་མདོ་སྔགས་སངས་རྒྱས་ཇི་སྙེད་སྐུ་དང་བཀའ་བརྒྱུད་བླ་མའི་འོད་ཟེར་བྱེ་བ་ཁྲག་ཁྲིག་བརྒྱ་སྟོང་དྲུག་ཅུ་རྣམ་པར་འཕྲོ། །རོ་རྐྱང་རླུང་བཅུ་དབུ་མར་སོན་པའི་ཕྱོགས་བཅུའི་རྒྱལ་བས་མཐུན་པར་རབ་བསྔགས་དགའ་བདེའི་འདབ་མ་སྟོང་དང་ལྡན་པའི་མེ་ཏོག་གསར་པའི་སྐྱེས་དང་བཅས་ཏེ་རང་རང་སྲས་རྣམས་ཁྱོད་དྲུང་ལྷགས་ནས་བསྙེན་བཀུར་བགྱིད། །ཁྱོད་ལུས་ཞིང་འདིའི་མི་ཁོམ་བརྒྱད་པོའི་གནས་རྣམས་སྦྱངས་ཏེ་སྟོང་ཉིད་ལག་མཐིལ་ལྟར་མཉམ་ས་ལ་ཉམས་རྟོགས་པདྨོས་གཏམས་པར་གྱུར་པའི་ཤེས་ཕྱིན་རྣལ་འབྱོར་འོད་དཔག་མེད་ཞིང་བདེ་བ་ཅན་དུ་མཛད་པའོ། ། ལྡན་པའི་གཟུགས་ཅན།་་་་་ དེ་ནས་ཁྱོད་ཐུགས་པདྨོའི་གེ་སར་རྩེར། །མཁས་གྲུབ་བཙད་པོས་ནཱ་རོའི་ཆོས་དྲུག་ཆོས། །འདུ་འགོད་མཛད་ཅིང་གསང་འདུས་རིམ་པ་ལྔའི། །སྦྲང་རྩི་སྐྱུག་པའི་དགའ་སྟོན་གསར་སྤེལ་ལོ། ། མི་ལྡན་པའི་གཟུགས་ཅན།་་་་་ སླར་ཡང་མལ་གྲོ་གྲུབ་ཆེན་བློ་གྲོས་ཞལ། །ཨུ་རྒྱན་བསྙེན་སྒྲུབ་ཟླ་འོད་འཛུམ་མདངས་དྲུང༌། །ཁྱོད་ཐུགས་རྩ་རླུང་ལང་ཚོའི་ཨུཏྤ་ལ། །ཀུནྡའི་ཚལ་རབ་རྒྱས་པའི་དགའ་སྟོན་ཡང༌། །ཉམས་རྟོགས་མཚན་མོའི་བུང་བས་བདག་གིར་མཛད། ། མི་མཉམ་གཟུགས་ཅན།་་་་་ ཐོས་པའི་འདབ་བརྒྱ་གཡོ་བའི་དཀོན་མཆོག་མཚན། །གདམས་ངག་འཁྲིལ་ཤིང་མང་པོས་འདེགས་དེའི་དྲུང༌། །ཆོས་འདོད་བསིལ་ཟེར་སྤྲོ་བའི་ཟླ་གདོང་ཁྱོད། །ལྷགས་ཚེ་མང་ཐོས་ཡིད་བསྲུབས་སྤོབས་པ་ཕྲོགས། ། ཁྱད་པར་གཟུགས་ཅན།་་་་་ འཕྲོག་བྱེད་དཀོན་མཆོག་རིན་ཆེན་དེའི་རྐང་པ། །ཁྱོད་ཐུགས་ཛཱ་ཧུའི་བུ་མོའི་ཆུ་གོས་ཀྱི། །རྩེ་ལ་བཏགས་ཚེ་ལྷ་མིན་བདུད་རྩིས་འཕོངས། །འཆི་མེད་དགའ་སྟོན་རྒྱལ་མཚན་ཁྱོད་རྒྱལ་གྱུར། ། འགལ་བའི་གཟུགས་ཅན།་་་་་ དེ་ལྟར་རྔོག་ཆོས་ལ་སོགས་དབང་དང་གདམས། །གསན་པའི་ཆུ་གཏེར་བསགས་པའི་མཚོ་ཆེན་ཁྱོད། །མི་ཆོས་འཛིན་མའི་ཁྱིམ་དུའང་མི་བཞུགས་པར། །བསྙེན་རྫོགས་ལྷུན་པོའི་ངོ་མཚར་འཛིན་བཞེད་གྱུར། །

རྒྱུའི་གཟུགས་ཅན།་་་་་ དུས་དེར་སྟན་གཅིག་ཁྲིམས་ལྡན་ཆོས་ལུང་ཚོགས། །བཅས་རང་བསླབ་བྱའི་གཏིང་ཟབ་རྒྱ་མཚོ་སྟེ། །ངེས་འབྱུང་བསླབ་རྒྱུན་བརྟན་པས་རི་བོ་ཉིད། །སྒྲུབ་བྱའི་རེ་བ་སྐོང་ནུས་དཔག་བསམ་ཤིང༌། ། སྦྱར་བའི་གཟུགས་ཅན།་་་་་ དེ་ཚེ་གསོལ་དང་ལས་ཀྱི་གདོང་བཞི་ཡི། །གདོང་གི་སོ་ཐར་སྡོམ་རྫོགས་པདྨོའི་ཚལ། །ཁྱོད་ཐུགས་ངང་པའི་རྒྱལ་པོས་ཉེར་སྤྱད་འོས། །དྲི་ཞིམ་ཁྱོད་སྐུའི་བུང་བས་བླང་འོས་ཤེས། ། དཔེའི་གཟུགས་ཅན།་་་་་ དད་གུས་གྱིས་མོས་ཀུན་ཏུ་དམར་བ་ཡིས། །བཀབ་གྱུར་ཞབས་འབྲིང་བཞིན་ཟླ་མཛེས་ལྡན་རྣམས། །གཽ་ཏམ་འཁོར་གྱི་ཕུན་ཚོགས་དམར་འོད་ཅན། །འཆར་ཁའི་ཟླ་བར་འགྲན་པར་འདོད་ནས་གསོལ། ། ལྡོག་ཅན་གཟུགས་ཅན།་་་་་ སྐབས་དེར་མཁན་པོ་ཀུན་དགའ་བློ་གྲོས་བརྒྱ་བྱིན་ཉིད་དང་ལས་སློབ་བསྟན་པ་གསང་སྟོན་ལེགས་རིན་གྲིབ་ཚད་པ་སོགས་གྲངས་དང་མཚན་ཉིད་ཚང་བའི་དགེ་འདུན་མཚེའུ་ཁ་བདེ་ལྡན་ཆོས་བཟང་ལྷ་ཡི་མདུན་སར་ཚོགས། །ལྷ་རྣམས་ཀྱིས་ནི་གསོལ་བཞིའི་ལས་ཚང་མི་གཡོ་བཞག་པར་མི་འོས་བཅུད་ལྡན་ཟླ་བ་འཐུངས་སོ་ཁྱོད་ཀྱིས་ཀྱང་ནི་ཉིས་བརྒྱ་ལྔ་བཅུའི་བསླབ་པའི་འཛུམ་མདངས་ཡིད་འོང་དང་ལྡན་གྲོགས་མོའི་གདོང་གི་ཟླ་བ་ཞེས། །དགེ་འདུན་ལས་བརྒྱ་རྩ་གཅིག་པོ་དེ་ཐུབ་བསྟན་ཆ་ཤས་གང་བ་མིན་ཡང་ཁྱོད་གྲོགས་སོ་ཐར་གདོང་མཛེས་འདི་ནི་སྡོམ་གསུམ་གནད་གཅིག་དཀྱིལ་འཁོར་ཡོངས་རྫོགས་བདུད་རྩི་ཡིན་པས་ཁྱོད་ཀྱི་ཉམས་བརྟས་སོ། །དེ་ལྟའི་བླ་མ་བཅུ་གཉིས་ཁྱིམ་དུ་ཁྱོད་ཐུགས་ཉི་མས་ལན་བརྒྱར་བརྒྱུས་སོ་ཐོས་བསམ་རླུང་འགྲོས་སུམ་བརྒྱ་དྲུག་ཅུ་ཉིན་རེར་བགྲོད་འདི་ཉི་འགྲོས་མ་ཡིན་དགའ་བཞིས་དབུ་མར་བགྲོད་འདིས་ས་ཆེན་བཅུ་གཉིས་དབང༌། ། སྨད་པའི་གཟུགས་ཅན།་་་་་ དགུང་ལོ་ཉི་ཤུའི་ཤར་གྱི་རི་བོའི་སྤོར། །བསྙེན་པར་རྫོགས་པའི་ཉི་འོད་འབར་བ་འདིས། །འཆལ་ཚུལ་ཆུ་སྐྱེས་གདུང་བ་བསྐྱེད་བྱེད་པས། །རྟ་བདུན་རྒྱལ་པོ་མིན་ཞེས་སྨད་ན་ཀོ། །

མཉམ་འཇོག་གཟུགས་ཅན།་་་་་ ཁྱོད་གདོང་མཁས་བཙུན་བཟང་པོའི་ཟླ་བས་ཀྱང༌། །བརྩེ་བ་མེད་པར་གདུལ་བྱ་ཆེས་མང་ལ། །འདོད་དང་དོན་གཉེར་སྐོམ་པའི་གདུང་བསྐྱེད་འདི། །གདུལ་བྱའི་སྨོན་ལམ་ཉིད་ཀྱི་སྐྱོན་དུ་བསྒྲགས། ། གཟུགས་ཅན་གྱི་གཟུགས་ཅན།་་་་་ འཇིག་རྟེན་གསུམ་མགོན་ཆོས་ཀྱི་ཁྲི་འཕང་འདབ་བརྒྱའི་དོ་ར་ཡངས་པ་འདིར། །མཆོག་ཚོགས་འདུས་པའི་འཁྲིལ་ཤིང་གར་མཁན་བཤད་སྒྲུབ་རོལ་སྒེག་གར་བྱེད་པའི། །སྐྱེད་ཚལ་མཆོག་ཏུ་ཁྱོད་སྐུ་ཉིན་བྱེད་ཟེར་ཕྲེང་གཞོན་ནུ་སྤྱན་འདྲེན་མཁན། །སྨོན་ལམ་ཤིང་རྟའི་འགྲོ་འདིའི་བསོད་ནམས་དྲི་ཡི་གཞོན་པས་བསྐུལ་གྱུར་ཏོ། ། བསྙོན་འདོར་གཟུགས་ཅན།་་་་་ འཇིག་རྟེན་མགོན་པོའི་ཞིང་འདི་ཁ་བ་ཅན་མིན་རྒྱ་གར་འཕགས་པའི་ཡུལ། །འབྲི་གུང་སེ་བའི་གླིང་འདི་དབུ་རུ་སྟོད་མིན་ལྷོ་ཕྱོགས་དཔལ་གྱི་རི། །པདྨས་ལུང་བསྟན་སྐྱོབ་འདི་རིན་ཆེན་དཔལ་མིན་ཀླུ་སྒྲུབ་སྙིང་པོའི་སྐུ། །ཁྲི་ཐོག་བཅུ་གསུམ་པ་འདི་སྐྱེ་བོའི་ལུས་མིན་འཇིག་རྟེན་མགོན་གྱི་སྤྲུལ། །རབ་ཏུ་བྱུང་ནས་ཐོས་བསམ་སྒོམ་མཛད་དང༌། །བསྙེན་པར་རྫོགས་ནས་གོ་འཕང་མཆོག་བརྙེས་ལ། །གཟུགས་ཅན་ངོ་བོའི་རྒྱན་མཆོག་ཉི་ཤུ་པོ། །མཆོད་པ་བཅུ་ཕྲག་གཉིས་ཀྱི་ཚུལ་དུ་འབུལ། ་་་་་གཟུགས་ཅན་རྒྱན་ཉི་ཤུ་པོ་རབ་ཏུ་བྱུང་ཞིང་བསྙེན་པར་རྫོགས་པ་ནས་ཐོས་བསམ་སྒོམ་གསུམ་གྱིས་རང་རྒྱུད་སྨིན་པར་མཛད་པའི་བསྟོད་དབྱངས་ཀྱི་མཆོད་པའོ། ། རིགས་བརྗོད་ཐོག་མའི་གསལ་བྱེད།་་་་་ ཁྱོད་ཀྱི་སྐུ་ཡིས་འཇིག་རྟེན་གསུམ་མགོན་གྱི། །སྐུ་ཡི་གདུལ་བྱ་ལྷག་མ་སྨིན་མཛད་ཅིང༌། །གསུང་དང་ཐུགས་ཀྱིས་སྐྱོབ་པའི་གསུང་ཐུགས་ཀྱི། །གདུལ་བྱ་གྲོལ་བར་མཛད་པ་འདི་ངོ་མཚར། ། བྱ་བ་ཐོག་མའི་གསལ་བྱེད།་་་་་ སྐྱེས་སོ་ཁྱོད་སྐུ་མཐོང་ཚེ་རྒྱལ་བ་ལྟར། །དད་པའི་མེ་ཏོག་གསར་པ་གདུལ་བྱ་ཡི། །སྐྱེད་ཚལ་རྣམས་སུ་ཁྱོད་གསུང་ཐོས་ཙམ་གྱིས། །དགའ་སྤྲོའི་ལོ་འདབ་ཉམས་རྟོགས་གེ་སར་བཅས། །

ཡོན་ཏན་ཐོག་མའི་གསལ་བྱེད།་་་་་ ལྷག་པར་གྲགས་སོ་ཁྱོད་ཀྱི་སྙན་གྲགས་ནི། །ཁོར་ཡུག་རི་བོའི་ཁོངས་སུའང་ཆོས་ཀྱི་སྒྲ། །ཝཱ་རཱ་ཎ་སཱིར་ཚོགས་ལ་རྒྱལ་བས་བཞིན། །འཁོར་བའི་ཉེས་དམིགས་ཐར་པའི་གཏམ་གྱིས་སོ། ། རྫས་ཐོག་མའི་གསལ་བྱེད།་་་་་ ཁྱོད་ཀྱི་འཆད་དང་རྩོམ་དང་བསམ་གཏན་མཐུས། །གསར་ཆོས་སྦྱིན་མའི་བུ་ཡི་འབྱོར་པ་དག །ས་ཡི་འོག་ཏུ་བཏང་ངོ་བཀའ་བརྒྱུད་ཀྱི། །འཆི་མེད་ཕུན་ཚོགས་གོང་ནས་གོང་དུ་མཛད། ། ཐ་མའི་གསལ་བྱེད།་་་་་ དུས་དེ་ནས་བརྩམས་མཆོག་ཚོགས་འདུས་པ་ལ། །ལས་འབྲས་གཏམ་དང་ཟབ་དོན་འཆད་པས་བྲེལ། །ཁྱད་པར་བསྟན་སྙིང་དགོངས་གཅིག་ཆོས་ཆར་ཡང༌། །ཐུབ་པས་བྱ་རྒོད་ཕུང་པོར་ཇི་བཞིན་ནོ། ། བར་གྱི་གསལ་བྱེད། ་་་་་ བསམ་གཏན་གྲུབ་རྟགས་ཟད་པར་མེ་འདྲ་བ། །ཆོས་དྲུག་གཏུམ་མོའི་དགའ་སྟོན་དུས་ཀྱི་ཚེ། །དཔའ་བོ་མཁའ་འགྲོས་ཚོགས་འཁོར་བསྐོར་བ་ཡང༌། །མཐུན་སྣང་གྲུབ་པ་གདུལ་བྱ་མཆོག་ལའོ། ། མཉམ་པའི་གསལ་བྱེད།་་་་་ བརྒྱ་ཕྲག་བཞི་ལྡན་སྤོང་ཁང་རབ་གནས་ལ། །ལྷ་རྣམས་ལྷ་རྫས་མེ་ཏོག་ཆར་འབེབས་ལ། །ནས་རྡོག་འགྲོན་བུ་ཙམ་མགོ་ཡ་མཚན་ལ། །ཁྱོད་དང་ལྷ་དང་མི་རྣམས་དུས་མཉམ་རྟོག ། ཕྲེང་བའི་གསལ་བྱེད།་་་་་ སྐྱོབ་པས་ཁྱོད་ཀྱི་སྐུ་སྤེལ་ཁྱོད་སྐུས་སྦྱིན། །སྦྱིན་པས་དབུལ་པོའི་བསམ་གང་གང་བས་འདུས། །དེས་ཀྱང་ཆོས་ཉན་ཉན་པོས་སྒོམ་ལ་འབད། །འབད་པས་མོས་གུས་སྲོག་སྙིང་དགའ་སྟོན་འཕེལ། ། འགལ་བའི་གསལ་བྱེད།་་་་་ བླ་མ་རྣམས་ཀྱིས་བཅོལ་བའི་གདམས་ངག་ནོར། །སླར་ཡང་ནོར་བདག་ཁྱོད་ཀྱི་ཕྱག་ཏུ་སྤེལ། །ཁྱོད་ཀྱིས་བླ་མ་རྣམས་ལ་སྔོན་མེད་ཆོས། །བསྩལ་བས་ཐུགས་ཀྱི་དྲི་མ་ལྷག་མ་བསལ། ། དོན་གཅིག་གསལ་བྱེད།་་་་་ ཁྱོད་ཀྱི་བསྡུ་བ་རྣམ་བཞིའི་ཡིད་འཕྲོག་མས། །ཛོ་ཀི་ལ་སོགས་ཐག་རིངས་མཛའ་བོ་བཀུག །བོད་འབྲོག་གདུལ་བྱ་འདོད་པའི་ཤིང་རྟ་གཡོས། །འདོད་ལྡན་བྱ་དང་རི་དྭགས་ཚོགས་ཀྱང་བསྡུས། །

འགལ་དོན་གསལ་བྱེད།་་་་་ ཇོ་སྟོན་ལ་སོགས་ཉན་ཐོས་སྡེ་མང་དང༌། །ཉམས་རྟོགས་ལྡན་པའི་རྣལ་འབྱོར་པ་ཇི་སྙེད། །ལུང་དང་གདམས་ངག་ཅི་འདོད་ལེན་ཕྱིར་ལྷགས། །ཁྱོད་ནི་གང་ལ་གང་འཚམ་སྟོན་པར་ཆས། ། སྦྱར་བའི་གསལ་བྱེད།་་་་་ ཞིང་མཆོག་འདི་རུ་སྐྱོབ་པའི་ཆོས་ཁྲི་ལ། །རྒྱུན་ཆགས་བཞུགས་ནས་གདུལ་བྱ་དམན་མཆོག་རྣམས། །ཆོས་འཁོར་ཐོག་མས་ཐར་དང་ཀུན་མཁྱེན་དུ། །འདྲེན་མཛད་གསལ་བྱེད་བཅུ་གཉིས་རྒྱན་འདི་འབུལ། ། བསྟན་བཅོས་འདི་ཉིད་ཐོག་མར་ཆོས་བསྟན་ཚུལ་ལ་གསལ་བྱེད་རྒྱན་བཅུ་གཉིས་བསྟོད་གིས་བསྟོད་པའོ། །ཚིག་བསྐོར་རྒྱན།་་་་་ སྒྲུབ་པའི་མཆོད་པས་སངས་རྒྱས་དགྱེས་ཕྱིར་དང༌། །སྒྲུབ་ཉིད་ཐུབ་བསྟན་སྙིང་པོ་ཡིན་དགོངས་ནས། །སྒྲུབ་པོ་བརྒྱ་ཕྲག་བཞི་ལྷག་གནས་འདི་རུ། །སྒྲུབ་པའི་རྒྱལ་མཚན་འཛིན་པར་བཙུགས་མཛད་རྗེས། ། དོན་བསྐོར་རྒྱན།་་་་་ སྒོམ་སྡེའི་ཡུལ་དུ་སྐུ་ཡི་ངོ་མཚར་བསྟན། །ཁྱུང་པོའི་མདུན་སར་གསུང་གི་ཚངས་དབྱངས་བསྒྲགས། །སོག་པ་རོང་པོ་འབབ་རོམ་སྡེ་སོགས་ལའང༌། །སྐུ་དང་གསུང་གིས་ཐར་པའི་ས་བོན་བཏབ། ། གཉིས་ཀ་བསྐོར་བའི་རྒྱན།་་་་་ སོ་སོས་ཡོད་དགུ་བསྟབས་ཚེ་ཐར་པར་བསྔོས། །རང་རང་འདོད་དོན་གསོལ་ཚེ་བག་ཕབ་ནས། །གང་གང་དོན་དུ་གཉེར་ཚེ་ཐུན་མོང་མཆོག །དེ་དེའི་དངོས་གྲུབ་བསྩལ་བས་དད་གྱུར་ཏོ། ། བྱུང་བ་འགོག་རྒྱན།་་་་་ གླེགས་བམ་གཅིག་གིས་རྡོ་རྗེ་འཆང་གི་བཀའ། །མ་ལུས་ཚང་བའི་གཟུགས་གནས་ལས་མི་སྲིད། །འོན་ཀྱང་དངོས་པོའི་ནུས་པ་བཀྲ་བ་ལས། །རྙིང་མའི་རྒྱུད་འབུམ་དང་བཅས་སྔོན་མ་བྱུང༌། ། མངོན་གྱུར་འགོག་པ།་་་་་ ཁྱོད་ཉིད་བཻ་ཌཱུརྻ་འདྲའི་ཤོག་བུ་ལ། །ཅི་ཕྱིར་གསེར་དངུལ་ཡིག་འབྲུར་རྒྱུད་འབུམ་འགོད། །ཁྱོད་ཐུགས་ལ་བཞུགས་གསང་སྔགས་སྔ་འགྱུར་དང༌། །བཅས་པའི་རྒྱུད་རྣམས་ཡིག་གཟུགས་མིན་ནམ་ཅི། ། འབྱུང་འགྱུར་འགོག་པ།་་་་་ བྱང་ཧོར་གདུག་ཅན་མང་པོ་ཆོས་ལ་བཀོད། །ཀུན་དགའ་བཀྲ་ཤིས་གཅེས་པའི་བུ་ཉིད་དང༌། །ནོར་བཅས་ཁྱོད་ལ་འབུལ་ཕོད་ད་ལྟའི་འཕྲུལ། །སྙིང་རྗེའི་ཤུགས་ལྡན་སྐྱོབ་ལས་གཞན་མི་འབྱུང༌། །

ཆོས་འགོག་པ།་་་་་ རྣམ་མང་སྐྱེ་བོས་ཕུལ་བའི་རིན་ཆེན་དང༌། །འབྲུ་དང་གོས་དང་རྟ་ཕྱུགས་ལ་སོགས་ཀུན། །ཁྱོད་ཀྱིས་བདག་ཏུ་བཟུང་རྫུན་དེ་བདེན་ན། །སྒྲུབ་རྒྱགས་སོགས་སུ་གློ་བུར་སྦྱོར་བ་ཅི། ། ཆོས་ཅན་འགོག་པ།་་་་་ ཁྱོད་ཀྱི་སྙན་པར་གྲགས་འདི་ཐུབ་བསྟན་གྱི། །རྒྱན་ནམ་མིན་ཞེས་དབྱེ་བ་ཅི་ལས་བྱུང༌། །བཀའ་བརྒྱུད་བསྟན་པའི་བདག་པོ་ཁྱོད་ཅེས་སྒྲ། །འཕགས་ཡུལ་རྒྱ་ནག་བར་དུའང་གྲགས་གྱུར་ཏོ། ། རྒྱུ་འགོག་པ།་་་་་ ཕྱོགས་མཐའི་ཡོན་བདག་ནོར་ཡོད་རྣམས་ཀྱིས་ནོར། །བུ་དང་འཁོར་འབངས་ཅན་རྣམས་གྲྭ་རྒྱུན་འབུལ། །དཔྱོད་འགྲུས་ཅན་རྣམས་ཉམས་རྟོགས་སྐྱེས་འབུལ་ན། །ལྷ་མིན་ལམ་ལ་བཞུགས་རྣམས་ཅི་ཞིག་འབུལ། ། འབྲས་བུ་འགོག་པ།་་་་་ སྐྱོབ་པ་བྱོན་ནས་ཁྲི་ཐོག་བཅུ་གཉིས་འདས། །གུ་རུའི་ལུང་བསྟན་དུས་ཀྱང་འདིར་འགྲིག་ཅིང༌། །ཤིང་དེའང་སྟྭ་ཡུ་སྟེའུ་ཡུར་དེར་ལོངས་ན། །སྐྱོབ་པར་ཞལ་བཞེས་གསལ་པོ་མིན་འདི་ཅི། ། རྗེས་གནང་གིས་འགོག་པ།་་་་་ ཉིད་རང་ཞལ་མི་བཞེས་ནའང་མ་བཞེས་མཛོད། །སྐྱོབ་པའི་གདུལ་བྱ་ལྷག་མར་གྱུར་འདི་རྣམས། །ཁྱོད་ལས་ལྷག་པའི་སྐྱབས་གནས་གཞན་མི་འཚོལ། །འདི་ལ་ཁྱོད་དགོངས་དགོངས་པ་མཛད་མི་འཚལ། ། དབང་གིས་འགོག་པ།་་་་་ སྐུ་གསུང་ཐུགས་རྟེན་གསར་དུ་ཆེས་མང་བཞེངས། །གྲྭ་རྒྱུན་གསར་འཕེལ་གནས་གཞིའི་ཞིག་གསོས་དང༌། །བསྟན་དགོངས་བཤད་དང་གཙོ་བོར་སྒྲུབ་པ་མཛད། །འོན་ཀྱང་ཁྱོད་ནི་སྐྱོབ་པར་ཞལ་མི་བཞེས། ། མ་གུས་པས་འགོག་པ།་་་་་ སྐྱོབ་པའི་གདུལ་བྱ་ལྷག་མར་གྱུར་འདི་རྣམས། །ལུང་དང་གཏན་ཚིགས་མངོན་སུམ་གྱིས་གྲུབ་སྟོབས། །ལྡན་གྱིས་ཁྱོད་ཞལ་སྟོབས་མི་ལྡན་ན་ཁྱོད། །ཞལ་མི་བཞེས་རུང་གདུལ་བྱའི་གནས་སྐབས་སྨོས། ། ཤིས་བརྗོད་ཀྱིས་འགོག་པ།་་་་་ ཁྱོད་ལ་སྐྱོབ་པར་ཡིད་ཆེས་སྟག་ལུང་པའི། །སྲིད་འཛིན་ཚེ་དབང་གྲགས་དེ་ཚེ་འཕོའི་ཚེ། །བདག་གི་སྐྱབས་སུ་གལ་ཏེ་མགོན་པོ་དེ། །སྤྱན་མ་འདྲོངས་ན་དེ་དྲུང་སྐྱེ་བར་ཤོག

། རྩུབ་མོས་འགོག་པ།་་་་་ དེ་སྐད་གཉེན་གྱི་སྡེ་ལ་བརྗོད་པའི་རྗེས། །དེ་རྣམས་སྐྱོབ་པའི་དྲུང་དུ་ལྷགས་ནས་ཁྱོད། །གལ་ཏེ་འདི་ཡི་འདྲེན་པར་མི་འབྱོན་ན། །སྐྱོབ་པའི་སྤྲུལ་པ་གཞན་ཞིག་འདྲེན་པར་སྐྱོལ། ། གྲོགས་ཀྱིས་འགོག་པ།་་་་་ གལ་ཏེ་མི་འབྱོན་དེ་ལ་རག་མོད་ཀྱི། །ཕྱི་ནས་ཉིས་སྟོང་བདུན་བརྒྱའི་ཚོགས་པ་ཡི། །སྤྱན་དྲངས་ངོ་མ་ལྡོག་པའི་སྟིང་ཚིག་གཏམ། །ཁྱོད་ཀྱི་བཞུགས་པའི་གེགས་གྱུར་དེ་གསན་འོང༌། ། འབད་པས་འགོག་པ།་་་་་ དེ་ནས་སྟག་ལུང་སྲིད་འཛིན་དུས་ཀྱི་ཆོས་གྱུར་གང་དེའི་རེ་བ་ཁྱོད་ཀྱིས་སྐང་མཛད་ནས། །སྟག་ལུང་འདུས་ཚོགས་སྡེ་དང་བཅས་པའང་ངོ་མཚར་ཆོས་ཀྱིས་ཚིམ་སྟེ་ཀུན་ཀྱང་ཆེས་དད་གྱུར། ། གཞན་དབང་གིས་འགོག་པ།་་་་་ རྗེ་བཙུན་རྣམ་གཉིས་སྲི་ཞུ་ཕན་ཚུན་འགྲན་འདྲར་སྟབས་ཏེ་ཁྱོད་ནི་གཞན་ཉིད་ངོ་མཚར་ཞེས་བརྗོད་བཞེད་ལགས་མོད། །འདུས་ཚོགས་ཇི་སྙེད་ཅིག་དང་ཁྱོད་ཀྱི་ངོ་མཚར་བརྗོད་པ་སུ་ཡིས་འགོག ། ཐབས་ཀྱིས་འགོག་པ།་་་་་ དུས་དེ་ཉིད་ན་འཛམ་གླིང་འཁོར་ལོས་བསྒྱུར་རྒྱལ་པོ། །སྒར་པ་ཞེས་བྱས་ཕོ་ཉ་མངགས་པ་ཁྱོད་དྲུང་ལྷགས། །ཁྱོད་ཀྱི་སྙན་པ་སྔར་མ་གསོལ་བས་བདག་རྗེ་ཁྲོས། །ཕོ་ཉ་བདག་གི་རྗེ་འདི་ཁྱོད་ཞབས་བརྟན་བཞེད་བརྗོད། །སྐྱོབ་པས་བཀའ་བསྩལ་ཐག་རིང་ཡུལ་དེར་ངས་མི་སླེབ། །སླར་ཡང་གསོལ་པ་མགོན་པོ་མ་ཕེབས་བཟོད་པར་བགྱི། །མི་དབང་དེ་ཡིས་ཆད་པས་བཅད་ན་སྐད་ཅིག་གིས། །འབྲོས་པར་ནུས་པའི་རྫུ་འཕྲུལ་མཆོག་ཞིག་བདག་ལ་སྩོལ། ། ཁྲོ་བས་འགོག་པ།་་་་་ སྐྱོབ་པས་བཀའ་བསྩལ་ཕོ་ཉ་ཁྱོད་ཀྱི་ཁ་ནས་ཚིག །ཁོ་བོའི་ཟབ་ཆོས་གཅེས་ནོར་འཕྲོག་ཅེས་ངེས་པར་བྱུང༌། །སྒྱུ་ཐབས་ཅན་གྱི་བྱ་མ་རྟ་ཁྱོད་ཁོ་བོ་དང༌། །ས་སྐྱོང་གང་དེའི་གམ་དུ་ཁྲིད་ནའང་ཅི་བྱར་ཡོད། ། མྱ་ངན་གྱིས་འགོག་པ།་་་་་ དེ་ལྟའི་གནས་སྐབས་ཕོ་ཉས་ས་སྐྱོང་ལ་གསོལ་ཚེ། །བརྟུལ་ཕོད་ཞན་པས་བགམ་ལ་ལན་འདོན་མ་ནུས་ཤིང༌། །ངས་མ་གནང་བཞིན་སངས་རྒྱས་དངོས་ལྟའི་རྗེ་བཙུན་དེ། །ཁྱོད་ཀྱིས་སྤྱན་མ་འདྲོངས་པར་འདིར་འོངས་ཞེས་སྐྱོན་པ། །

འགྱོད་པས་འགོག་པ།་་་་་ འཇིག་རྟེན་མགོན་པོའི་སྤྲུལ་པ་མཆོག་དེའི་ཞབས་དྲུང་དང་བར་མ་སླེབ་ཅིང༌། །དད་པས་ཡིད་དྲངས་སྤྱན་འདྲེན་ཕོ་ཉ་ཡང་ཡང་བཏང་ཡང་དེང་མ་ཕེབས། །གདམས་ངག་མ་ཐོབ་དེ་ཀའི་རིམ་པས་ད་ནི་ན་ཚོད་གཏུགས་གྱུར་ཞེས། །བཅགས་པའི་ཐུགས་ལྡན་མི་དབང་ལྷ་སར་རིངས་པར་ཕེབས་ནས་སླར་སྤྱན་དྲངས། ། ཐེ་ཚོམ་གྱིས་འགོག་པ།་་་་་ སྒར་པ་འཁོར་བཅས་སྐྱོབ་པ་སློབ་བཅས་བསུ་བར་ཆས་ཚེ་སྐྱིད་ཤོད་མི་རྣམས་འདི་སྐད་ལོ། །ངོ་མཚར་ཡིད་འོང་བཀོད་པ་འདི་ཅི་སུམ་ཅུ་རྩ་གསུམ་ལྷ་ཞེས་གྲགས་པ་དེ་དག་གམ། །ཡང་ན་གྲོང་ཁྱེར་ཡངས་པ་ཅན་གྱི་ལི་ཙ་བཱི་ཞེས་སྙན་གྲགས་ལྡན་དེའི་བཀོད་པའམ་ཅི། །བདག་ཅག་རྣམས་ཀྱིའང་མངོན་སུམ་མཐོང་ཉན་བྱ་བར་ནུས་པས་སུམ་རྩེན་མིན་ཞེས་མཛེར་གྱུར་ཏོ། ། སྦྱར་བས་འགོག་པ།་་་་་ ས་སྐྱོང་དེ་ཡིས་སྐྱོབ་པའི་སྐུ་ཡི་དཀྱིལ་འཁོར་མཐོང་ནས་ཆེད་བརྗོད་པ། །མཐོང་བ་ཙམ་གྱིས་སྙིང་པད་གེ་སར་རྒྱས་བྱེད་མཚན་དཔེའི་འོད་སྟོང་ཅན། །བདུད་ཚོགས་ཀུནྡའི་ཚལ་ལ་སྡང་ཞིང་རྨོངས་པའི་གཉིད་ལས་སློང་བྱེད་མཁན། །ཁྱོད་སྐུའི་ཉི་མ་འདི་ཡོད་བཞིན་དུ་སངས་རྒྱས་བྱང་སེམས་ཉི་མས་ཅི། །

དོན་གཞན་འགོག་པ།་་་་་ སྙམ་དུ་བསམས་ཏེ་ཁྱོད་ཀྱི་ཞབས་ཟུང་གཙུག་ཏུ་བླངས་ནས་འདི་ལྟར་བསྟོད། །འགྲོ་བ་རྣམས་དོན་རྒྱལ་དང་དེ་སྲས་བཤེས་གཉེན་ཕལ་པ་ལྟ་བུར་ཡང༌། །གང་འདུལ་སྐུར་ནི་ཡང་ཡང་སྤྲུལ་ནའང་ཁྱོད་སྤྲུལ་ཚིམ་པ་མེད་པ་མཚར། །འོན་ཀྱང་སྤྲུལ་བྱེད་འོག་མིན་ཞིང་གི་མགོན་ལ་ཚིམ་པ་ནམ་ཞིག་མཐོང༌། ། རྒྱུ་ཡིས་འགོག་པ།་་་་་ རྗེ་བཙུན་ཁྱོད་ལ་ཀླུ་སྒྲུབ་སྤྲུལ་པ་ཞེས། །ནམ་ཡང་བདག་གིས་བསྟོད་པར་རྔོ་མི་ཐོགས། །བཀའ་བརྒྱུད་ཆོས་སྐལ་བཟང་བའི་གདུལ་བྱ་རྣམས། །གདམས་ངག་ཅི་འདོད་ཁྱེད་ཉིད་ལས་ལེན་ཏོ། ། ཀུན་ཁྱབ་དོན་གཞན་བཀོད་པ།་་་་་ དེ་སྐད་གསོལ་ཞིང་དབང་དང་གདམས་ངག་གསན། །སྐྱོབ་པས་མི་དབང་དེ་ལ་འདི་ལྟར་གདམས། །གཟི་ལྡན་ཟླ་བ་ཉི་མ་ནུབ་འགྱུར་ན། །རྒྱལ་སྲིད་བརྟག་མིན་ངེས་ལས་སུ་ཡིས་འདྲོང༌། ། ཁྱད་པར་དོན་གཞན་བཀོད་པ།་་་་་ སོ་ཀའི་ཆུ་འཛིན་སར་པས་སྐྱེ་འགྲོ་ནི། །མ་ལུས་པ་ཡི་གདུང་བ་འཕྲོག་པར་བྱེད། །གཞན་དག་རྣམས་ཀྱི་སྡུག་བསྔལ་ཞི་སླད་དུ། །དམ་ཆོས་ཐོབ་བྱ་མིན་ནམ་མི་དབང་ཀྱེ། ། སྦྱར་བ་དོན་གཞན་བཀོད་པ།་་་་་ ལྷོ་ཕྱོགས་མ་ལ་ཡ་ཡི་དྲི་བཞོན་གྱིས། །འཇིག་རྟེན་ཡིད་ཀྱི་ཤིང་རྟ་གཡོ་བར་བྱེད། །དཀར་པོ་ཆིག་ཐུབ་ཕྱག་རྒྱ་ཆེན་པོ་འདི། །དཔྱོད་ལྡན་དཔའ་བོའི་སྙིང་སྡུག་མ་ལགས་སམ། ། འགལ་བ་ཅན་གྱི་དོན་གཞན་བཀོད་པ།་་་་་ དེ་སོགས་སྐྱོབ་པའི་གསུང་ནི་ཆེས་ཟབ་ཀྱང༌། །མཁྱེན་ལྡན་དེ་ནི་གཏིང་ནས་ཡིད་ཆེས་རྙེད། །ཟླ་བ་རི་བོང་མཚན་མའི་དྲི་ལྡན་ཡང༌། །སྐྱེ་དགུ་དགའ་བ་བསྐྱེད་པ་འདི་ལ་ལྟོས། ། མི་འོས་པའི་དོན་གཞན་བཀོད་པ།་་་་་ སྐྱོབ་པས་ཁྱོད་དེང་ཞྭ་དམར་ཅོད་པན་ཅན། །ལྷན་ཅིག་བཙད་པོའི་ཕོ་དྲང་པོ་ཏ་ལར། །ཞབས་པད་ཡུན་རིང་བསྟེན་ཡང་མི་ངོམས་པའི། །ས་སྐྱོང་སྙིང་ནས་དད་པའི་གདུང་འདི་འདྲ། ། འོས་པའི་དོན་གཞན་བཀོད་པ།་་་་་ རྣམ་ཐོས་བུ་ཡི་དཔལ་ལ་འགྲན་པའི་མི་ཡི་མཆོད་རྫས་ཇི་སྙེད་དང༌། །ལྷས་ཀྱང་མེ་ཏོག་ཆར་ཆེན་ཕབ་པ་སྐྱོབ་ལ་ཕུལ་ནས་ད་དུང་ནི། །ཅི་འབུལ་སྙམ་དུ་མི་དབང་ཡིད་གདུངས་ཆོས་ཀྱི་རིན་ཐང་གཞལ་མེད་དང༌། །རྒྱལ་སྲས་ཆོས་ཕྱིར་ལུས་འདོར་ནུས་དང་འདྲ་བས་རིགས་པ་མ་ཡིན་ནམ། །

༼མི་འོས་བདག་བཀོད་རྒྱན།༽འོས་ཤིང་མི་འོས་པའི་དོན་གཞན་བཀོད་པ།་་་་་ དུས་དེར་ཇོ་ཤཱཀ་ཡིད་བཞིན་དྲུང་དུ་སྐྱོབ་པ་བྱོན་པའི་ངོ་མཚར་ནི། །འཁོར་གྱིས་བསྒྲགས་པ་མི་དབང་སྒར་པ་ཁྱོད་ལ་དད་པས་གདུངས་བདེན་མོད། །འཇིག་རྟེན་མགོན་ཁྱོད་འཛམ་བུ་གླིང་གི་རྒྱན་གཅིག་པོ་འདིས་ཅི་མ་གདུངས། །སྤྲུལ་པོ་རང་གི་སྤྲུལ་དང་བྲལ་བས་སྐྱོ་བ་མི་འོས་པ་མིན་ནམ། ༼བཟློག་པ་གཞན་བཀོད་རྒྱན།༽མི་འོས་ཤིང་འོས་པའི་དོན་གཞན་བཀོད་པ་ ་་་་་ སྐྱོབ་པ་ཁྱོད་ཀྱང་རྟེན་མཆོག་དེ་ཡི་ཐུགས་ཀའི་འོད་ཟེར་རང་ལ་ལེན་ན་གདོན་དང་རིམས་དང་ཐན་པས་གཟིར་བའི་སྐྱིད་ཤོད་མི་རྣམས་སྐྱོབ་པ་ཁྱོད་ལ་ཅིས་མི་རེ། །རིམས་ནད་དྲག་པོས་ཤི་བ་དུ་མ་འང་དེ་ཚེ་ཁྱོད་ཀྱིས་སླར་གསོ་མཛད་ན་ཡམས་ནད་ཟད་པའི་མཐུར་ལྡན་ཁྱོད་ཀྱིས་ནད་པའི་དབུགས་ཕྱིན་ལྷུར་བཞེས་ཉིད་དུ་ཅིས་མི་མཛད། །སོ་ཀའི་ཚ་གདུངས་ཐན་པས་ཚིག་པའི་སྨན་ལྗོངས་ཞིང་རྣམས་སླར་ཡང་གསོ་ཕྱིར་ཆུ་ཡི་མངལ་ཁུར་ལྕི་བས་ནོན་པའི་ཁུན་སྒྲ་དང་ལྡན་ལྷོ་སྤྲིན་བུ་མོའང་ཆུ་འཐོར་ན། །ཁྱོད་ཀྱི་བདེན་པའི་བཀའ་སྩལ་མོད་ལ་ཆུ་བོ་ཆེ་ཡང་རྒྱུན་ཕྱོགས་མིན་པར་འབབ་ལས་སླར་ལྡོག་ཀླུ་ཆེན་དག་ཀྱང་རང་གཟུགས་སྟོན་ན་ཁྱོད་ཀྱི་བཀའ་ལས་ཅི་འགོང་ནུས། ། དེ་ལྟར་བསྐོར་རྒྱན་གསུམ། འགོག་རྒྱན་ཉེར་གསུམ། དོན་གཞན་བཀོད་རྒྱན་བརྒྱད་པོ་རྣམས་ཀྱིས་སྒོམ་ཁྱུང་སོགས་རིགས་མ་ངེས་པ་སྣ་ཚོགས་དང་སྡེ་པ་སྒར་པ་སོགས་མིའི་རྒྱལ་པོ་རིགས་ངེས་དང༌། ཀླུ་དབང་གཙུག་ན་རིན་ཆེན་སོགས་སྡེ་བརྒྱད་རྒྱལ་པོ་དང༌། ཞྭ་དམར་ཅོད་པན་སོགས་བསྟན་འཛིན་ཆེན་པོ་དང༌། ཇོ་ཤཱཀ་སོགས་སངས་རྒྱས་ཀྱང་དབང་དུ་མཛད་པ་ལ་བསྟོད་པའོ། །གཅིག་གི་ལྡོག་པ་ཅན།་་་་་ ས་སྐྱོང་ཆེ་དེས་ཁྱོད་དང་ཞྭ་དམར་གྱི། །ཅོད་པན་འཛིན་གཉིས་བླ་མར་བཀུར་མཚུངས་མོད། །ཁྱོད་ལ་ལྷག་པར་དད་ནས་གནས་གསུམ་གྱི། །རི་བོའི་སྤོར་གནས་བདག་པོར་མངའ་གསོལ་ཕུལ། །

གཉིས་ཀྱི་ལྡོག་པ་ཅན།་་་་་ མི་དབང་དེ་དང་ཀུན་དགའི་མཚན་ལྡན་ཁྱོད། །སྙན་གྲགས་བ་དན་རྒྱ་མཚོའི་བར་དུ་གཡོ། །འདི་ནི་མ་རྨོངས་སྐྱེ་བོའི་ལྗོངས་ལ་དབང༌། །ཁྱོད་ནི་ཉི་ཤུ་རྩ་བཞིའི་ཡུལ་བདག་གོ། ། སྦྱར་བའི་ལྡོག་པ་ཅན།་་་་་ སྟོད་ཀྱི་གངས་དཀར་ཏི་སེ་བདེ་མཆོག་གནས། །སྨད་ཀྱི་ཙཱ་རི་རྡོ་རྗེ་ཕག་མོའི་ཞིང༌། །བར་གྱི་ལ་ཕྱི་ཆུ་དབར་ཟུང་འཇུག་ཡུལ། །དབུས་གཙང་མངའ་རིས་སྐྱེ་འགྲོ་ཕལ་གྱིའོ། ། འགོག་པའི་ལྡོག་པ་ཅན།་་་་་ བླ་མེད་རྒྱུད་རྒྱལ་ཀུན་ལས་བསྔགས་དང་དྲི་མེད་འོད་ལས་བོད་ནའང་ཉེར་བཞིའི་ཡུལ་ཚང་གསུངས། །སྐྱོབ་པ་ཉིད་ཀྱིས་སྔོན་དུ་བྱིན་རླབས་གྲུབ་བརྙེས་ཉིས་སྟོང་ཉིས་བརྒྱ་ཉེར་ལྔ་སོགས་རྫོངས་མཛད། །དེ་ལྟ་མོད་ཀྱི་ཐག་རིང་བགྲོད་དཀའ་ཕྱི་རོལ་བེམ་པོའི་ཆོས་ཅན་ཉིད་དུ་འཆར་བས་ན། །ཀུན་དགའི་ཞབས་ཁྱོད་ཏིང་འཛིན་ཁ་ལོ་བསྒྱུར་དངོས་ཡུལ་གྱི་འགྲན་ཟླར་གྱུར་པ་མ་ཡིན་ནོ། ། གཏན་ཚིགས་ལྡོག་ཅན།་་་་་ བདེ་མཆོག་ལ་སོགས་ཡི་དམ་རི་བོའི་འཁོར་ལོ་གསུམ་སོགས་མཁའ་འགྲོའི་གླིང་དང་ཁྭ་གདོང་མ་སོགས་ཕོ་ཉ་རྒྱ་མཚོ་མཐའ་དག་འཛིན་པར་བྱེད་པའི་ས། །ཁྱོད་སྐུ་བདེ་ཆེན་འཁོར་ལོའི་ཧ་ཡིག་པུ་ཛ་ལ་སོགས་རྩ་ཁམས་ཉེར་བཞི་ལྟེ་བའི་བར་སྐོར་སྡེ་ཚན་བརྒྱད་ཡིག་སྐྱོབ་པའི་ཡེ་ཤེས་འབྱུང་བའི་གནས། །གང་དེའི་རང་མདངས་ཉིད་ཀྱིས་སྤྲུལ་ཞིང་བྱིན་གྱིས་བརླབས་པའི་གནས་གསུམ་པོ་དང་སྒྲུབ་པོ་རྣམས་ནི་ཀུན་རྟེན་ཡིན་མོད་ཕྱི་རོལ་གྱི་ནི་གནས་གསུམ་པོ། །ཁྱོད་ཀྱི་བཀའ་དྲིན་ཉིད་ལས་ཐོབ་པའི་སྒྲུབ་རྒྱགས་གྲོགས་སོགས་འཛིན་བཅས་སོ་སོའི་ལས་ཀྱི་འཆིང་བ་དང་བཅས་ཕྱིར་ན་སྐྱོབ་པ་ཁྱོད་ཀྱི་ཡུལ་ལས་དམན། ། རྟེན་གྱི་ལྡོག་ཅན།་་་་་ ཕྱི་ཡུལ་ཉེར་བཞི་གནས་གསུམ་པོ་དང་ནང་གི་དེ་དེའང་སྐྱོབ་པ་ཁྱོད་ཀྱིས་བྱིན་གྱིས་བརླབས། །ཕྱི་དང་ནང་གི་ཁྱད་པར་ཡང་ནི་ཕྱི་ཡུལ་ཡེ་ཤེས་དེ་དེར་བརྟེན་མོད་སྐྱོབ་པའི་རྣམ་ཤེས་ཡེ་ཤེས་ཀྱིས། །ཕྱི་དང་ནང་ཉིད་བྱིན་གྱིས་བརླབས་པས་ཀུན་ཀྱང་ཁྱོད་ཀྱི་ཐུགས་རྗེའི་མཐུ། །

དཔེ་ལས་དཔེ་ཅན་ལྷག་པའི་ལྡོག་ཅན།་་་་་ ཏི་སེ་སོགས་ལ་དགའ་བཞི་དང༌། །བདེ་ཆེན་གྱིས་མྱོས་ཟིལ་མངར་མེད། ཁྱོད་སྐུའི་གནས་གསུམ་ཉེར་བཞིའི་སྤོ། །ཡོན་ཏན་འདི་དག་ཉིད་ཀྱིས་བརྒྱན། ། མཚུངས་པ་ལྡོག་རྒྱན།་་་་་ ཁྱོད་ཀྱི་གནས་གསུམ་ཕྱི་ཡི་གསུམ་དཀར་གསུམ། །གཙང་དང་རྒྱས་པས་ཡིད་རབ་འཕྲོག་པ་སྟེ། །པདྨ་ལ་ནི་བུང་བ་འཁོར་ཞིང་རྩེན། །ཕྱིར་ནི་སྒྲུབ་པོ་ཉིས་སྟོང་ཉིས་བརྒྱ་སོགས། ། མཚུངས་སྒྲས་ལྡོག་རྒྱན།་་་་་ ཟླ་བ་འདི་ནི་མཁའ་ཡི་རྒྱན། །ངང་པ་འདི་ནི་ཆུ་ཡི་རྒྱན། །སྒྲུབ་པོ་གནས་གསུམ་པོ་ཡི་རྒྱན། །བདེ་ཆེན་ཁྱོད་སྐུ་དྭངས་མའི་རྒྱན། །བདེ་མཆོག་འདི་ནི་ཕག་མོའི་རྒྱན། །དཔའ་བོ་ཉེར་བཞི་མཁའ་འགྲོའི་རྒྱན། །སྒོ་མཚམས་མ་བརྒྱད་དུར་ཁྲོད་རྒྱན། །ཀུན་དགའི་ཞབས་ཁྱོད་ཞིང་འདིའི་རྒྱན། །མཁའ་འདི་རྒྱུ་སྐར་ཕྲེང་བ་ཅན། །ཆུ་འདི་ཀུ་མུད་རྒྱས་པ་ཅན། །གནས་གསུམ་ཉམས་རྟོགས་བསྐྱེད་པ་ཅན། །ཁྱོད་སྐུ་རྩ་རླུང་དྭངས་རྒྱས་ཅན། །ཕག་མོ་ཕྱག་རྒྱ་ཆེན་པོ་ཅན། །མཁའ་འགྲོ་ཉེར་བཞིའི་ས་ལམ་ཅན། །དུར་ཁྲོད་ཆོས་བརྒྱད་དག་པ་ཅན། །ཞིང་འདི་ལི་ཙའི་སྨོན་ལམ་ཅན། ། རིགས་མཐུན་ལྡོག་རྒྱན།་་་་་ ཡིད་བཞིན་ནོར་བུའི་སྣང་བས་མི་འཕྲོགས་ཤིང༌། །ཉི་མའི་འོད་ཀྱིས་འགོང་བར་མི་ཕོད་པའི། །ཁྱོད་སྐུ་རྩ་རླུང་ལང་ཚོ་རྒྱས་པ་ལས། །ཐུགས་རྗེ་ན་ཆུང་མཛེས་གདོང་མུན་པ་ཡིས། །ཞེ་འགྲས་འདོད་པས་མྱོས་པའི་སྒོམ་སྡེ་དང༌། །ཆུ་སྲིན་རྒྱལ་མཚན་གྱིས་བསྐུལ་ཁྱུང་པོ་ཡི། །ཕན་ཚུན་ལྟ་བའི་མིག་ནི་ལྡོངས་བྱེད་པ། །འབྲི་སེ་བྱང་ཆུབ་གླིང་གི་མཛེས་མ་ཁྱོད། །མ་བསྒྲིགས་རང་གིས་འགྲིག་པའི་རྟེན་འབྲེལ་མཐར་ཕྱིན་སྐྱོབ་པ་ཁྱོད་མཐུ་ལས། །མ་བསྐྱོད་ངང་གིས་སླེབ་པའི་རྡོར་འཛིན་སྒྲུབ་པོས་གནས་གསུམ་སྤོ་ལ་སླེབ། །མ་ཕྱིས་དྭངས་བའི་མེ་ལོང་ཁྱོད་ཐུགས་ཏིང་འཛིན་རོལ་རྩེད་ལས། །མ་བསྒྲུབས་ལྷུན་གྱིས་གྲུབ་པའི་ཞི་རྒྱས་དབང་དྲག་ཕྲིན་ལས་བཞེད་དགུར་སྤྱོད། །

ཕྱིའི་རྒྱུ་གཞན་ཅུང་ཟད་སྟོན་པའི་སྲིད་པ་ཅན།་་་་་ སྨན་དཔྱད་མ་མཛད་རིག་སྔགས་མ་བཟླས་པར། །རྒྱལ་ཁམས་ནད་དང་ཞང་ཚན་སྡེ་འཁྲུག་མཚོན། །བསྐལ་པ་ཞི་མཛད་ཨུ་རྒྱན་ལུང་བསྟན་བཞིན། །སྒྲོག་མ་དགོས་པར་སྐྱེ་དགུ་ཀུན་གྱིས་ཐོས། ། ནང་གི་རྒྱུ་གཞན་ཅུང་ཟད་སྟོན་པའི་སྲིད་པ་ཅན།་་་་་ སྦོར་མཁན་མེད་པར་ཆུ་འཕན་རི་མེས་བཏུམས། །གནོན་བྱེད་མེད་པར་སྡིགས་མཛུབ་གདོང་ལ་ཞི། །མ་བསྐུལ་གཞན་དོན་ཞི་ལས་སྒྲུབ་པོ་ཁྱོད། ། འབྲས་བུ་རང་གི་ངོ་བོ་ཙམ་སྟོན་པའི་སྲིད་པ་ཅན།་་་་་ མ་གཙུབས་པར་ནི་གཏུམ་མོའི་མེ་འབར་ཞིང༌། །མ་ཕབ་པར་ཡང་ཧཾ་ལས་བདུད་རྩིའི་ཆར། །ཉི་མ་མཐེབ་གནོན་ཆུ་བོ་གྱེན་བཟློག་ཁྱོད། །རྒྱ་གར་མ་འཁྲུངས་བི་རཱུ་པ་ཉིད་དོ། ། དེ་ལྟར་ལྡོག་པ་ཅན་བཅུ། སྲིད་རྒྱན་གསུམ། གནས་གསུམ་ལ་རྡོར་འཛིན་སོགས་ཞི་རྒྱས་ཕྲིན་ལས་ལ་བསྟོད་པའོ། །གཞན་བསྡུས་པ།་་་་་ སྔོན་གྱི་ལྷ་ཞེས་རློམ་པ་ཞི་བྱ་ལུས་མེད་རྩེ་འཇོའི་དཔལ་རྒྱས་བྱ་དང་འཆི་མེད་བཅུད་ལ་ཅི་དགར་དབང་ཕྱིར་སྦྱིན་མའི་བུ་རྣམས་གཡུལ་ངོར་བཅོམ་སྟེ་བརྒྱ་བྱིན་ཡུལ་ས་སྔ་མཁོ་ཇི་བཞིན་བསྐྱང་ཕྱིར་དུ། །སུམ་རྩེན་པ་རྣམས་ཇི་ལྟར་འདོད་བཞིན་གསང་བའི་བདག་དང་གང་དེས་བྱིན་རླབས་ལྷ་ཆེན་ཨུ་མཿདེ་དག་གིས་བསྐྱེད་ལེགས་ལྡན་ནག་དང་ཙརྩི་ཀཱ་ལ་གསོལ་བ་འདེབས་པའི་རོལ་རྩེད་འཕྲུལ་ཆེན་དུ་མ་ཡིས། །དབང་ཕྱུག་དགའ་མར་དགྱེས་པའི་དཔལ་ལས་མྱུར་དུ་བཞེངས་པའི་སྲིན་པོའི་གཟུགས་འཛིན་ལྕམ་དྲལ་དག་གིས་ལྷ་མིན་ཕམ་ནས་ལྷ་ཡུལ་ཡུན་རིངས་བདེ་བར་བྱས་ཞེས་གཏམ་འདི་གྲག་གོ་དུལ་དུས་འདི་ན་ནི། །ཀུན་དགའི་ཞབས་ཁྱོད་ལྷ་དང་དེ་མིན་བླང་དོར་བྲལ་བའི་ཀླུ་སྒྲུབ་སྐྱོབ་པའི་སྨོན་ལམ་གྱིས་བསྐྲུན་རྡོ་རྗེ་འཛིན་དང་ཨ་ཕྱི་ཆོས་སྒྲོན་ཡུམ་དྲུང་མགོན་པོ་རྒྱལ་མཚན་ཚུལ་འཛིན་ཅི་དགར་བསྟེན་པ་འདི་ལ་ལྟོས། ། ཁྱད་པར་ཅན་བསྡུས་པ།་་་་་ བཀའ་བརྒྱུད་མཐོ་རིས་ཡུལ་གྱི་མཆོག་ཁྱོད་རྟག་པར་འཚོ་བའི་རྟེན་འབྲེལ་བཟང་པོ་སྒྲིག་པའི་ཕྱིར། །རྒྱུད་པ་གསུམ་འདྲེས་རྩ་བ་བརྟན་ཞིང་དབང་དང་གདམས་པའི་ལོ་འདབ་འབྲས་བུས་བརྗིད་གྱུར་པའི། །སྐུ་གསུང་བཀོད་པའི་རྐང་འཐུང་ས་རྟོལ་སྡོང་པོ་ཆེ་ཞིག་ཞྭ་དམར་ཅོད་པན་འཛིན་པ་དེས། །འབྲི་སེ་བྱང་ཆུབ་གླིང་ཆེན་འདིར་ནི་སུམ་རྩེན་ཡུལ་གྱི་དགའ་སྟོན་ཕྱིར་དུ་བསྩལ་གྱུར་ཏོ། །

ཁྱད་པར་ཐ་དད་བསྡུས་པ།་་་་་ དེ་ནས་ཁྱོད་ཀྱི་ཐུགས་རྗེས་གསར་བསྐྲུན་ལྗོན་པའི་ཤིང་ཆེན་ཡལ་ག་ཁྱོན་ཡངས་མེ་ཏོག་འབྲས་བུ་ཅན། །ཐག་རིང་ཡུལ་ནས་ཁུར་ཆེན་ཁྱེར་ཏེ་རིངས་པར་ལྷགས་པས་སྡུག་བསྔལ་འགྲོན་པོའི་སྟི་གནས་གྱུར། །བླང་དོར་སྟོན་པའི་གྲིབ་བསིལ་དང་ལྡན་རིན་ཆེན་འབུར་དོད་ཡིག་འབྲུའི་རྩ་བ་རབ་བརྟན་ཅན། །བཀའ་འགྱུར་བསྟན་འགྱུར་སྲིད་ལམ་གྱིས་དུབ་གདུལ་བྱ་རྣམས་ཀྱིས་སྟི་གནས་སྔོན་མེད་དེ་ཐོབ་བོ། ། སྔོན་མེད་བསྡུས་རྒྱན།་་་་་ བསྟེན་ན་ཡིད་འཕྲོག་སེམས་ཀྱི་ངལ་སོ་ལ། །མྱངས་ན་རོ་མངར་འབྲས་ལྡན་ལྗོན་པ་ནི། །ཀྱེ་མ་དུས་ཀྱིས་རྙིང་འགྱུར་འགྱུར་རོ་ཅོག །བཀའ་དང་བསྟན་བཅོས་བཀའ་བརྒྱུད་གསུང་འབུམ་བཅས། ། ཁྱད་འཕགས་ཕུལ་བྱུང༌།་་་་་ བཻ་ཌཱུརྻ་ཡི་མདངས་འཕྲོ་གླེགས་བུའི་གཞིར། །གསེར་དངུལ་འབུར་དུ་དོད་པའི་ཕྲེང་བ་ཅན། །སྤོས་ལྡན་གྲོང་ཁྱེར་རྒྱལ་སྲས་ཆོས་འཕགས་ཀྱི། །ཡི་དམ་རྒྱལ་བ་ཀུན་ཡུམ་ཨེ་མ་ཧོ། ། ཐེ་ཚོམ་ཕུལ་བྱུང༌།་་་་་ ཐུགས་དམ་དེ་ལ་རབ་གནས་མཛད་ཚེ་ཁ་དོག་སྣ་ལྔའི་མེ་ཏོག་ཆར་དང་འཇའ་འོད་གུར་གྱིས་ཡུལ་ཀུན་ཁྱབ། །ཟས་གོས་རིན་ཆེན་འབྲུ་དང་རྐང་བཞི་ཆེས་མང་པོ་དག་ཡི་གེའི་རིག་བྱེད་མཁན་པོ་སོ་སོར་སྟོབ་པའི་ཚེ། །ཅི་འདི་ལྷ་ཡི་མཆོད་རྫས་ཉིད་དམ་འོན་ཏེ་མི་ཡི་ཡོ་བྱད་གང་ཡིན་སྔོན་མ་མཐོང་ཞིང་ཐོས་པའང་མེད། །དུས་དེར་འདུས་པའི་སྐྱེ་བོ་རྣམས་ལ་དངོས་དང་རྨི་ལམ་གང་ཡིན་སྙམ་པའི་ཐེ་ཚོམ་ད་དུང་ཟློག་མ་གྱུར། ། ངེས་པ་ཕུལ་བྱུང༌།་་་་་ རྟེན་འབྲེལ་མཐར་ཕྱིན་སྐྱོབ་པ་ཁྱོད་ཉིད་ཀྱི། །གསུང་གི་རྟེན་ལ་རབ་གནས་དགའ་སྟོན་ཚེ། །ངོ་མཚར་མཆོག་འདི་མངོན་སུམ་ཡིན་ངེས་ནུས། །གཞན་དུ་སྲིད་མིན་འདི་ཡིས་ཐུབ་བསྟན་གནས། ། ངོ་མཚར་ཕུལ་བྱུང༌།་་་་་ དུས་གཅིག་སྐུ་ཡི་བཀོད་པ་དུ་མ་དང༌། །གསུང་གི་འཆད་རྩོམ་ཐུགས་ཀྱི་རྫུ་འཕྲུལ་ཀུན། །རིན་ཆེན་དཔལ་གྱི་ཇི་བཞིན་འདིར་མཐོང་བ། །ཨེ་མ་འགྲོ་བློའི་མེ་ལོང་འདི་རེ་གསལ། །

སེམས་ལྡན་རབ་རྟོག་་་་་ སྔོན་སྐྱོབ་རིན་ཆེན་དཔལ་གྱི་དུས་ནས་ཆོས་དང་སྲིད་ཀྱི་འབངས་སུ་ཁས་ལེན་ལན་བརྒྱར་བྱས་པའི་རིགས་ཀྱི་བུ་དང་ཚ་བོ་རྣམས་ནི་འདི་སྙམ་པ། །བདག་ཅག་རྣམས་ཀྱི་ཕ་མེས་དེ་རྣམས་ནོར་དང་བཅས་ཏེ་རིན་ཆེན་དཔལ་ཁོང་གང་དུ་བཞུད་སར་ཁྲིད་པར་གྱུར་ན་ཁོང་གི་དྲུང་དུ་སླར་སོང་སྟེ། །ནོར་རྫས་ཅི་ཡོད་འདི་རྣམས་ཕུལ་ནས་ངེད་ཅག་རྣམས་ཀྱི་མེས་ཕོ་མེས་མོ་གང་གང་དེ་དེར་འཕྲད་པར་བྱ་ཞེས་ལན་བརྒྱར་བསམས་ནས་རིངས་པར་རྒྱུ། །མངའ་རིས་གུ་གེ་ཁམས་ཀྱི་འདན་མ་སོ་སོའི་ཡུལ་ནས་ཁྱོད་ཀྱི་ཞབས་དྲུང་འབྲི་གུང་བྱང་ཆུབ་གླིང་འདིར་སྲོག་དང་བརྡོས་ནས་ལྷགས་གྱུར་ཏོ། ། སེམས་མེད་རབ་རྟོག་་་་་ དེ་ཚེ་དབུས་གཙང་མི་རྣམས་འདི་སྐད་ཅེས། །སྐྱུ་ར་འཇིག་རྟེན་གསུམ་གྱི་མགོན་པོ་འདི། །བདག་ཅག་འདི་པའི་བླ་མའི་བགོ་སྐལ་དུ། །མི་མཇེད་འདྲེན་པས་ལི་ཙ་གཞོན་ནུ་ལ། །བཀའ་བསྒོས་ཇི་བཞིན་ཀླུ་སྒྲུབ་ཀྱྀས་ཁས་བླངས། །ཀླུ་ཡང་འོད་དཔག་མེད་ཀྱིས་མྱུར་བསྐུལ་ནས། །བདེ་བ་ཅན་ནས་གངས་རིའི་ལྗོངས་འདིར་བཏང༌། །ཨུ་རྒྱན་པདྨས་ས་འདི་བཏུལ་ནས་ཀྱང༌། །མཁའ་འགྲོའི་ཚོགས་ལ་ཡང་ཡང་གསུང་བྱོན་ཏེ། །ཀླུ་སྒྲུབ་ལྷ་བབ་རྒྱུད་ལས་ཞིང་འདིར་འོང༌། །ཁྲི་ཐོག་བཅུ་གསུམ་དུས་ན་སླར་ཡང་སྐྱར། །ཞང་ཚན་འཁྲུགས་ཏེ་དབུས་གཙང་སིལ་བུའི་དུས། །རྣམ་སྣང་ཞིང་འདི་མི་གཡོ་རབ་ཏུ་བརྟན། །སྐྱེས་ཆེན་དེ་ནི་ང་ཡི་གསུང་གི་འཕྲུལ། །དེ་ལྟའི་བཀའ་ཆེམས་གཏེར་གྱི་སྒྲོམ་བུ་ནས། །རྩོད་མེད་བྱོན་པ་བདག་གིས་མཐོང་མིན་ནམ། །རིན་ཆེན་དཔལ་ཉིད་སྤྲུལ་པ་བསྡུད་ཚེ་ཡང༌། །གླིང་འདི་སྒོམ་མ་རལ་བས་འཛིན་པའི་དུས། །ཤིང་འདི་སྟྭ་ཡུ་སྟེའུ་ཡུ་ཉན་པའི་དུས། །བུ་རྒྱུད་ཁྲི་ཐོག་བཅུ་གསུམ་པ་ཡི་དུས། །ཁོ་བོ་སླར་ཡང་ཞིང་འདིར་འོང་བའི་དུས། །དེ་འདྲའི་ཞལ་བཞེས་གཙང་མ་ཡོད་པས་ན། །ཀུན་དགའི་ཞབས་འདི་བདག་ཅག་ཁོ་ན་དབང༌། །གཞན་རྣམས་སྲི་ཞུ་བྱ་རྔོ་མི་ཐོགས་པར། །སྒྲིན་འགྲུས་གོམ་སྟབས་དྲག་པོར་རྩོམས་ཤོག་ཅེས། །མགྲིན་གཅིག་གླེངས་ནས་བང་མཛོད་ནོར་རྣམས་ཀུན། །ཕངས་པ་མེད་པར་དུས་མཉམ་དུ་ཐོགས་ནས། །སྐྱོབ་པའི་ཞབས་དྲུང་ཉིད་དུ་ཕུང་པོར་སྤུངས། །བགྲང་ཡས་སྐྱ་སེར་མི་རྣམས་ཁོར་ཡུག་འཁོད། །སྤུ་ནོར་རྐང་བཞིའི་ཚོགས་རྣམས་མ་ཤོང་བར། །བྱང་གི་ཐང་དང་རི་དང་ནགས་ལའང་འཁྱམས། །ས་འཛིན་རྣམས་ནི་ནོར་གྱི་ཕུང་པོ་ལ། །འགྲན་འདོད་དཔུང་པ་གཤིབས་ནས་བལྟ་བར་བརྩོམ། །ཕལ་ཆེར་ཁེངས་པ་བྲལ་ནས་ནགས་སུ་ཡིབ། །ལ་ལ་སྟེང་གཡོགས་དཀར་པོས་མགོ་བོ་གཏུམས། །ཁྱོད་འཁོར་བཀོད་པ་འདི་ལྟ་བུ། །བལྟ་འདོད་ལྷོ་སྤྲིན་འདྲེན་པ་རྣམས། །བར་སྣང་སྒྲོན་མེ་ལན་བརྒྱར་སྦོར། །ངོ་མཚར་གཏམ་འདི་གླུར་ལེན་པའི། །ཆུ་འཛིན་བུ་མོའི་ང་རོ་ཞིག

།རྒྱ་ནག་རྒྱལ་པོའི་རྣ་བར་ལྷུང༌། །ལེ་ལོའི་མལ་ནས་ཧུད་ཀྱིས་ལངས། །བརྩོན་འགྲུས་གཞུ་མོ་དེ་འཕྲལ་བརྡུངས། །དད་པའི་གཞུ་རྒྱུད་གྲིམས་པོའི་ངོས། །བྱང་ཆུབ་སེམས་ཀྱི་མདའ་མོ་གསར། །འདུན་དང་སྨོན་ལམ་མཐེབ་མཛུབ་ཟུང༌། །འཁྲུལ་འཁོར་ཁ་ལ་སྦྲེངས་སེ་སྦྲེང༌། །ཐབས་ཀྱི་གཞུ་མོ་མེར་སེ་མེར། །ཤེས་རབ་མདའ་མོ་ཁྲམས་སེ་ཁྲམ། །གདུང་ཤུགས་དངུལ་ནག་བུན་སེ་བུན། །སྐབས་དེར་འཕོང་གི་རྒྱལ་པོས་གླུ་བླངས་པ། །གསེར་སྨྱུག་གཡུ་སྒྲོ་དུང་གི་ལྟོང་མིག་ཅན། །བྱུ་རུའི་ན་བཟའ་དབང་སྔོན་མདེའུས་སྤྲས། །ཁོ་བོའི་བྱང་སེམས་ཡིད་བཞིན་ནོར་བུའི་མདའ། །གནོད་ཕྱིར་མི་འཕེན་འབུལ་བའི་ཕྱིར་དུ་འཕེན། །ཀླུ་སྒྲུབ་སྐྱུ་རའི་ཆོས་གྲྭར་སྙོག་པར་ཤོག །བདེ་ཆེན་ཐར་པའི་འབེན་ལ་ཟིན་གྱུར་ཅིག །དེ་སྐད་བརྗོད་ནས་སྐད་ཅིག་དེ་ཀར་འཕངས། །དེ་མ་ཐག་ཏུ་དཔག་ཚད་སྟོང་བགྲོད་དེ། །ཀུན་དགའི་ཞབས་འབྲིང་འདུས་པ་རྒྱ་མཚོའི་དབུས། །སྐྱོབ་པའི་ཆོས་ཁྲིའི་འབེན་ལ་རེག་པར་གྱུར། །སྐྱེ་བོ་ཡོངས་ཀྱིས་འཇའ་འོད་ཀ་བར་མཐོང༌། །གཏམ་དེ་མཁའ་འགྲོའི་ཡུལ་དུ་གྲགས་པ་ལས། །དཔའ་བོ་མཁའ་འགྲོ་བྱ་རྒོད་དུ་སྤྲུལ་ནས། །དེ་ལ་ལྟ་ཕྱིར་ཆོས་ཉན་ཟོལ་གྱིས་ལྷག །རྒྱ་ནག་རྒྱལ་པོར་འགྲན་འདོད་སྒྱུ་རྩལ་གྱིས། །རྟ་རྔའི་དྲྭ་མིག་སྟེང་དུ་ཤེལ་དཀར་གྱི། །མཆོད་རྟེན་སྒོ་མང་སྐྱོབ་པའི་གཟིགས་སྔར་ཕུལ། །དེ་ལ་མགོན་པོ་རྒྱལ་མཚན་ཕྲག་དོག་ནས། །རིན་ཆེན་ལས་གྲུབ་སྒོ་མང་མོད་ལ་བཞེངས། །རྟེན་མཆོག་དེ་ཡི་གཟི་འོད་མ་བཟོད་པར། །ཉི་མ་ནུབ་ཀྱི་ཕྱོགས་ལ་མགྱོགས་པར་བྲོས། །ཆ་ཤས་གཏེར་དེ་རི་བོང་གཟུགས་ཕབ་ནས། །སྒོ་མང་དེ་ལ་ངོ་མཚར་ཅི་འདུག་ལྟ། །དེ་ནས་རྒྱ་ནག་རྒྱལ་པོས་སླར་བསམས་པ། །རིན་ཆེན་མདའ་དེས་འབེན་ལ་རེག་མ་རེག །བརྟག་ཕྱིར་ཕོ་ཉ་རིངས་པར་བཏང་འོས་སྙམ། །ཏཱ་འབུལ་དཔོན་དང་འབངས་བཅས་ཆེས་མང་ལ། །བཻ་ཌཱུརྻ་དང་ཆུ་ཤེལ་མན་ཤེལ་དང༌། །ཀེ་ཀེ་རུ་དང་པདྨ་རཱ་ག་དབྱིག

།མརྒད་ཨིནྡྲ་ནཱི་ལ་ལ་སོགས་པའི། །རིན་ཆེན་བདུན་དང་གསེར་དངུལ་མུ་ཏིག་དང༌། །བྱུ་རུ་མུ་མེན་ཟངས་ལྕགས་བདུན་ལ་སོགས། །ཟ་འོག་གོས་དར་ལ་སོགས་གཟན་རས་དང༌། །ག་པུར་རྒུན་འབྲུམ་ཇ་ལ་སོགས་པའི་རྫས། །གླང་ཆེན་རྟ་དང་དྲེའུ་ལ་སོགས་པའི། །བཞོན་པས་འདྲེན་དུ་བཅུག་སྟེ་གནས་འདི་རུ། །རྒྱ་བན་བརྒྱ་ཕྲག་དུ་མ་དང་བཅས་བརྫངས། །ཡུད་ཀྱིས་སླེབ་ནས་སྐྱོབ་པ་ཁྱོད་ཉིད་ཀྱིས། །སྲིད་དང་ཞི་བའི་དཔལ་ལ་ཅི་འདོད་རོལ། །

ཏིང་འཛིན་རབ་རྟོག་་་་་ དེ་ལྟའི་ལུགས་གཉིས་འཁོར་དང་ལོངས་སྤྱོད་ཅན། །ཀུན་དགའི་ཞབས་ཀྱི་ངོ་མཚར་གཏམ་འདི་ཉིད། །གླེང་བར་འདོད་ནས་མེས་པོས་གདོང་བཞི་སྤྲུལ། །སྲིན་པོ་མགྲིན་བཅུར་བསྒྱུར་ཏེ་སྨྲ་འདོད་ན། །སྤྱན་རས་གཟིགས་ཀྱང་བཅུ་གཅིག་ཞལ་སྟོན་ནམ། །འོན་ཀྱང་ཁྱོད་ཀྱི་གསང་འདི་བསྒྲགས་མིན་ཞེས། །ཤེས་རབ་ཕ་རོལ་ཕྱིན་མ་སྨྲ་གཅོད་འགོག ། སྐྱེ་བྱེད་ཀྱི་རྒྱུ།་་་་་ ཁྱོད་ཀྱི་ཡ་མཚན་ཚོགས་འདི་བལྟ་འདོད་པས། །སྟོབས་ལྡན་དགྲ་བོས་མིག་གསུམ་སྤྲུལ་པ་འདྲ། །བརྒྱ་བྱིན་མིག་སྟོང་སྤྲུལ་ནས་བལྟ་བའང་སྙམ། །ཐུགས་རྗེ་ཆེན་པོས་ཕྱག་སྟོང་སྤྲུལ་ནང་དུ། །སྤྱན་སྟོང་སྟོང་ཡང་སྤྲུལ་ནས་གཟིགས་མིན་ནམ། ། ཉམས་བྱེད་ཀྱི་རྒྱུ།་་་་་ འོན་ཀྱང་སྐུ་ཡི་གསང་འདི་མཐོང་མིན་ཞེས། །བདུད་རིས་ལུས་ལ་མུན་པ་འཇུག་གོ་བཞིན། །ཀུན་གསལ་དཔལ་མོ་མིག་སྨན་ཆར་འབབ་བཞིན། །སྙན་ངག་མཁན་པོས་བརྟགས་ནས་ཁྱོད་བསྟོད་དོ། ། རྣམ་འགྱུར་གྱི་རྒྱུ།་་་་་ ཐུབ་དབང་ཐུགས་རྗེའི་མ་ལ་ཡའི་རླུང་ནི། །སྨོན་ལམ་དང་སྦྱར་དུས་སུ་ལྡང་མཁས་པས། །ཀུན་དགའི་རྫུ་འཕྲུལ་ཙན་དན་ལྗོན་པའི་ཤིང༌། །གསར་པའི་ཡལ་འདབ་གཡོ་འདིས་འདི་ན་དགའ། ། འཐོབ་བྱའི་རྒྱུ།་་་་་ མེ་ཏོག་མདའ་ཅན་ཕོ་བྲང་ནས་འཐོན་དུས་མིན་འཚུབ་མའི་དཔུང་ཚོགས་བཞི། །ཆོས་བྱེད་མ་ལ་ཡ་ཡི་རླུང་སྟོབས་ཕྲོགས་ནས་དགེ་བཅུའི་ཙན་དན་ནགས་བཅོམ་ནས། །ཕན་བདེའི་ལོ་ཐོག་བསྐྱེད་བྱེད་ཆར་ཟིམ་གང་ལས་འདེབས་ནུས་དོ་ར་རྣམས། །དཀྲུག་ཅིང་གཏོར་ནས་མཐར་བྱེད་ཕྱིར་དུ་ཉེ་བར་གནས་པ་འདི་ཡི་དུག ། ཕྱི་ཤེས་བྱེད་ཀྱི་རྒྱུ།་་་་་ དུག་དེའི་ཡང་ནི་དུག་ཏུ་འགྱུར་བའི་བདུད་རྩིའི་སྦྱོར་བ་བདུད་རྩི་འཁྱིལ་པའི་སྨན་གྱི་མཆོག་གྱུར་སྨན་པའི་རྒྱལ་པོ་ཕྱག་ན་རྡོ་རྗེའི་རྡོ་རྗེའི་ཟེགས་མ་མ་ལུས་བསྡུད་མཁས་རྡོ་རྗེ་ཕག་མོའི་སྐྱེད་མོའི་ཚལ་དུ་གལ་ཏེ་ལྷུང་བར་མ་གྱུར་ན། །སྒྲུབ་བརྒྱུད་རྒྱུད་པ་མཆོག་ལས་བརྒྱུད་པའི་ཟབ་དོན་སྙིང་པོར་སྙིང་ནས་ཆགས་པའི་ཡིད་འཕྲོག་ལྷ་གཞོན་གཞོན་ནུ་མ་ལུས་ལུས་དང་སེམས་བདེར་བྱེད་པའི་བདུད་རྩི་རྩི་སྨན་འབབ་སྟེགས་དཔག་བསམ་བསམ་འཕེལ་སྡོང་པོ་འདི་མི་འཁྲུངས་ལ་དེ་ལྟ་ན། །ལྕགས་བསྲེགས་ས་ལ་ལ་མོར་མེ་འབར་འབར་བྱེད་རྩེ་མོས་ལུས་བཙོས་པ་ན་ན་ཚ་མ་བཟོད་བཟོད་མེད་སྐད་ངན་ངན་སྨྲས་ཨ་ཚ་ཚ་སོགས་ཀུ་དིར་དུ་འབོད་འབོད་སྒྲ་ཀྱེ་ཀྱེ་སྐྱོབས་སྐྱོབས་ཡང་ཡང་བོས་ཀྱང་ཕན་པ་མེད་པའི་དམྱལ་བར་ནི། །རིངས་པར་ཆས་པའི་སྐྱིད་ཤོད་དམག་མི་མི་ཀུན་ལྕགས་གོས་ལྕགས་ཞྭ་ཞྭ་གྱོན་རྟ་ཡང་རྔ་མས་རྔམ་བརྗིད་བརྗིད་བསྐྱེད་རུ་མཚོན་མཚོན་མདངས་གཏི་མུག་སྤྲིན་གཏིབས་ཞེ་སྡང་གསོ་སྒྲ་ཅོ་སྒྲ་དུང་སྒྲས་ཐུབ་བསྟན་རྨང་ནས་བསྒྱེལ་བར་ལྷགས་པ་དེ་ཡི་ཚེ། །

ནང་ཤེས་བྱེད་ཀྱི་རྒྱུ།་་་་་ རྒྱལ་བ་ཀུན་གྱི་ཐུགས་རྗེའི་ཕོ་ཉ་པདྨ་འཛིན་དེས་དུས་དང་དུས་ན་དམྱལ་བའི་སྡུག་བསྔལ་སེལ་བ་འབའ་ཞིག་ལྷུར་མཛད་པ་ལས་གཙོ་བོར་དམྱལ་བའི་རྒྱུ་འགོག་ལ་བརྩོན་དབུ་རུ་ཀ་ཚལ་ཞེས་བྱའི་གཙུག་ལག་གནས་གཞི་འདི་ཡང་དོན་དེའི་ཕྱིར་དུ་སྔོན་གྱི་དུས་ནས་བྱིན་གྱིས་བརླབས། །ཡང་ནི་ཞིང་འདིར་ལས་ངན་རྩོམ་པའི་བསམ་པ་མཁྱེན་ནས་དེ་འཇོམས་རྒྱུ་རུ་ཀུན་དགའི་མཚན་ལྡན་རྗེ་བཙུན་ཁྱོད་ལ་ཉིད་སྐུ་བཅུ་གཅིག་ཞལ་གྱིས་རབ་མཛེས་ཕྱག་གི་པདྨ་སྟོང་ཕྲག་རེ་ལའང་སྤྱན་གྱི་གེ་སར་སྟོང་ཕྲག་རྒྱས་པའི་ཡིད་འོང་སྐུ་ཡི་གསང་བའི་དགའ་སྟོན་བསྟན་མཛད་ནས། །ཤེས་བྱར་སྲིད་ཚད་སངས་རྒྱས་ཕྲིན་ལས་ཡིན་པའི་གནད་ཀས་སྐྱོབ་པའི་ཕྲིན་ལས་ཉིད་ཀྱིས་བསྐུལ་བའི་ཨ་བསོད་མིང་དུ་གྲགས་པ་འཁོར་བཅས་དམྱལ་བའི་གྲོང་ཁྱེར་ཤུལ་དུ་ཞུགས་ཤིང་ཡུན་རིང་སྡོད་པའི་ཆ་རྐྱེན་ཇི་སྙེད་སྒྲུབ་ལ་འབད་པའི་དུས་དེང་ཉིད་ན་དུས་ལས་མི་འདའ་ཐུགས་རྗེ་ཡིས། །ཁྱོད་སྐུ་འདོད་པའི་ལྷ་བུ་གཞོན་ནུ་ཡི་གེ་དྲུག་པའི་རིག་སྔགས་སྤྲིན་ལས་རྫུ་འཕྲུལ་དམག་མིའི་མེ་ཏོག་ཆར་པ་དམྱལ་བའི་མེ་འདག་ཆིལ་ཆིལ་གསོད་ནུས་གདམས་ངག་སྤོས་ཆུ་དང་འདྲེས་ཕབ་པས་མྱོང་འགྱུར་དམྱལ་ཁམས་སྟོངས་པར་མཛད་འདི་སྤྱན་རས་གཟིགས་དབང་སྐྱོབ་པ་ཁྱོད་ཀྱི་ཐུགས་རྗེའི་མཐུ། ། སྔ་ན་མེད་པའི་བྱེད་རྒྱུ།་་་་་ དེ་ཚེ་དབུ་རུ་ཀ་ཚལ་དུ། །ལས་ངན་ཉི་མ་ནུབ་པ་དང༌། །དམག་མི་འདབ་ཆགས་གནས་སུ་སོང༌། །ཁྱོད་ཀྱི་སྙན་གྲགས་ཟླ་བ་མཛེས། ། ཞིག་ནས་མེད་པའི་བྱེད་རྒྱུ།་་་་་ ཁ་ཅིག་ལས་འདོད་ཀྱིས་གཟིར་བ། །སྐྱོབ་པའི་ཟླ་ཟེར་གྱིས་མ་ལྷོགས། །འབྲོས་ཐབས་ཙན་དན་ཆུས་མ་ཁྲུས། །མཚོན་ལུས་དྲོད་ཀྱིས་བཏབ་པའང་སྣང༌། ། ཕན་ཚུན་མེད་པའི་བྱེད་རྒྱུ།་་་་་ ཟག་མེད་མངོན་ཤེས་མ་བསྒྲུབས་དང༌། །གསང་སྔགས་གཞུང་ལའང་མ་སྦྱངས་དང༌། །ཁྱོད་ལའང་ཕལ་པར་ལོག་རྟོག་པའི། །མི་རྣམས་དམག་གིས་བཅོམ་པར་འཁྲུལ། །ཨ་ཕྱི་ཆོས་ཀྱི་སྒྲོན་མས་གྲོགས། །རྟ་འཛེགས་རྒོད་ཐུལ་གྱོན་འཁོར་བཅས། །གཟིགས་པས་དབུགས་ཕྱུང་དེ་ཡི་རྒྱུས། །ཕ་རོལ་ལས་ངན་འཕྲོ་བཅད་དོ། །

སྤངས་ནས་མེད་པའི་རྒྱུ།་་་་་ སྐྱོབ་པའི་ཞིང་ཁམས་དབུ་རུའི་སྟོད་འདི་འདུ་འཛིས་འཚོ་བའི་ཕ་ཡུལ་མིན། །ཨ་ཕྱི་ཆོས་ཀྱི་སྒྲོན་མ་འདི་ནི་གནོད་བྱེད་གསོད་པའི་ཤ་ཟ་མིན། །མགོན་པོ་རྒྱལ་མཚན་སྡེར་བཅས་འདི་ནི་ཞེ་འགྲས་ལན་འདོན་དམག་དཔུང་མིན། །ཀུན་དགའི་ཞབས་ཁྱོད་རང་རྒྱུད་པ་མིན་དེ་ཕྱིར་བདག་ཅག་ཡིད་དགའ་འོ། ། ཟློག་པ་སྐྱེད་བྱེད་ཀྱི་རྒྱུ།་་་་་ འཕགས་ཆེན་རྣམས་ལ་མ་བརྟགས་སྤྱོད་པ་གཏན་མི་མངའ་བས་ཕུན་ཚོགས་འཕེལ། །སྐྱེད་མོས་ཚལ་གྱི་ལྷན་ཅིག་བྱེད་རྣམས་སྙེ་མ་ལས་བྱུང་བ་མིན་ན། །བསྒྲལ་བའི་ཞིང་བཅུ་ཚང་བ་གང་དེར་དྲག་པོའི་ཕྲིན་ལས་མཛད་འོས་ཞེས། །མ་རྨོངས་སྐྱེ་བོ་ཡོངས་ཀྱང་བརྟགས་ནས་ཁྱོད་ལ་བསྟོད། ། རིང་འབྲས་ཀྱི་རྒྱུ།་་་་་ སླར་ཡང་རྒྱལ་བ་དཀོན་མཆོག་ཡན་ལག་གང་གི་སྤྲུལ་དེ་སྲིད་ཞུས་མཉེས་བྱེད་མཚོན་པ་ཡི། །ཆེན་པོ་ལ་འོས་རྣམ་མང་ཡོ་བྱད་ཐོགས་པའི་ཞབས་འབྲིང་ཡན་ལག་བཞིས་བསྐོར་ཁྱོད་ཞབས་བསྐྱོད། །ཁྱོད་ཀྱི་ཐུགས་རྗེའི་མིག་ཟུར་ས་ལ་ལྷུང་དུས་བཀའ་བརྒྱུད་ལུས་རྒྱས་སྟག་ལུང་པས། །རྫས་དང་འཁོར་རྣམས་བཀུར་སྟིར་སྟབས་པས་ཁྱོད་དང་མགོན་དེ་མཇལ་བའི་དུས་སྐབས་རིང་བར་བྱས། ། རྒྱུ་འབྲས་ལྷན་སྐྱེས་པའི་རྒྱུ།་་་་་ ཡངས་པ་ཅན་ཞེས་བྱ་བའི་ཞིང་ན་གཉུག་མར་གནས་པའི་སྤྲུལ་སྐུ་དེ་དང་ཀླུ་སྒྲུབ་གྲོང་ནས་གསར་དུ་ལྷགས་པའི་མགྲོན་པོ་དག །བཞི་མདོ་སྲང་དང་ཕོ་བྲང་དུ་ཡང་ཕན་ཚུན་ལུས་མེད་རྟོག་པས་མྱོས་པའི་ངོ་མཚར་རྫུ་འཕྲུལ་ཅི་ཡང་སྟོན་པ་འདི་ལྟ་སྟེ། །མཁའ་ལ་འཇའ་འོད་གུར་ཁྱིམ་དབུས་ནས་ལྷ་རྫས་མེ་ཏོག་ལྡ་ལྡིའི་ཕྲེང་བ་གཟི་ར་ཚགས་འབབ་གདུགས་དང་རྒྱལ་མཚན་ཡང་ནི་སྒྲེང༌། །ལྷར་བཅས་མི་རྣམས་ཅ་ཅོ་ག་ཞ་རོལ་མོའི་སྐྱིན་པར་ཁྱོད་ཞལ་མཚུངས་པའི་ཆུ་འཛིན་ལས་ཀྱང་གདམས་ངག་ཆར་ཟིར་རྒྱུན་དུ་འབབ། ། འབྲས་བུ་སྔ་བའི་རྒྱུ།་་་་་ ཐུགས་རྗེའི་རི་དྭགས་མིག་ཅན་མ་ཁྱོད་ཀྱིས། །སྟག་ལུང་ཆོས་ལ་ཆགས་པའི་རྒྱ་མཚོ་ཆེ། །ཐོག་མར་བསྐངས་ནས་སླར་ལ་འོད་སྤྲོས་པས། །བདེ་ཆེན་ཡངས་པ་ཅན་དུ་ཟླ་བར་ཤར། །

རིགས་མིན་གྱི་རྒྱུ།་་་་་ སྐྱོབ་པ་ཁྱོད་ཀྱི་ཞབས་ཟུང་ཉི་འོད་ལ། །ལྷག་པར་ཆགས་པ་ཐང་ལྷའི་སྤྱི་གཙུག་གི། །པདྨོའི་ང་རྒྱལ་གེ་སར་ཟུམ་པ་ཅི། །བསྙེན་བཀུར་བུང་བ་བསྐོར་བར་ཁྱོད་བཞེད་དམ། ། རིགསཔའི་རྒྱུ།་་་་་ ཁྱོད་ཀྱི་ཞབས་སེན་ཟླ་འོད་གཞོན་ནུ་རྣམས། །རིངས་པར་སྤྱན་འདྲེན་རུ་སྡེ་ཀུནྡའི་ཚལ། །འབྲོག་པ་རྣམས་ཀྱི་སེར་སྣ་པདྨའི་ཁ། །ཟུམ་མཛད་སྤྱན་འབྲས་པད་དཀར་རྒྱས་ལ་དབང༌། ། ཟུར་གྱི་ཕྲ་མོའི་རྒྱན།་་་་་ ཁྱོད་ནི་སྔོན་གྱི་སྐྱོབ་པ་རིན་ཆེན་དཔལ་དེ་ང་ཉིད་ཡིན་ཞེས་ཚོགས་ཀྱི་དབུས་སུ་བཅོམ་སྒྲོག་མཛད་པར་མ་བཟོད་དེ་ལྟ་ནའང༌། །སྐུ་རྟེན་སྒོ་མང་སུམ་སྟོང་ལྷ་སྐུས་སྤྲས་པ་དང་ནི་གསུང་རྟེན་རིན་ཆེན་རྒྱུ་ལས་གྲུབ་པའི་བཀའ་དང་བསྟན་བཅོས་འགྱུར་རོ་ཅོག །ཐུགས་རྟེན་སྒྲུབ་པ་ཉམས་ལེན་བྱེད་པོའི་བསམ་གཏན་ཁང་བུ་བརྒྱ་ཕྲག་བཞིས་མཚོན་འཚོ་བའི་ཆ་རྐྱེན་གང་དུ་ཅི་དགོས་ཕོངས་མེད་སྦྱར། །སྐྱོབ་པའི་གདུལ་བྱ་བདག་ཅག་རྣམས་ཀྱང་ཐར་པའི་ཞིང་དུ་བཀྲི་བར་མཛད་ན་རིན་ཆེན་དཔལ་གྱི་མཛད་པ་ལྷག་མ་ཁྱོད་ཅི་མཛད། ། རྣམ་པ་ཕྲ་མོའི་རྒྱན།་་་་་ ཁྱོད་ནི་སྒམ་པོ་གདར་གྱི་རི་ལ་བཞུད་པ་མིན་པར་ཁྲ་བ་ཁ་རུ་ཏིང་ངེ་འཛིན་ལ་རྩེ་གཅིག་གནས་ཚེ་མདོ་དང་སྔགས་ཀྱི་རྩ་བརྒྱུད་བླ་མ་ཡི་དམ་མཐའ་དག་ཞལ་འཛུམ་སྟོན་ལ་སྤྱན་ཟུང་ཡུན་རིང་གཏད་པ་གང༌། །ཞལ་དེ་དག་པ་ཤེལ་རིའི་བཀོད་པ་སྟོང་གཟུགས་ཕྱག་རྒྱ་ཆེན་མོའི་བདེ་ལ་ཆགས་པ་གསལ་བའི་ངོ་མཚར་ལྟད་མོ་འདི་འདི་འདྲ་ཞེས་ཕྱི་ནས་སྤྲུལ་པའི་བཟོ་བོ་མཆེད་ཀྱང་ཏིང་འཛིན་མཐུ་ཡིས་མྱུར་དུ་བཀུག་ནས་སྒོ་མང་འདི། །སྔར་བྱོན་ཀུན་ལས་རྒྱུ་དང་བཟོ་ཁྱད་ལྷ་གྲངས་རྣམས་ཀྱང་གོང་དུ་བརྩེགས་ཏེ་འདི་ནི་དུས་ཀྱི་འཁོར་ལོའི་ལུགས་བཞིན་ཁམས་དྲུག་དག་པའི་བང་རིམ་དྲུག་པ་བཀའ་བརྒྱུད་ཕོ་ཁྲོམ་གྲུབ་ཆེན་བརྒྱད་ཅུ་རྙིང་མའི་ཞི་ཁྲོ་ལྷ་ཚོགས་ཀུན་ཀྱང་བཞུགས། །ལྷན་ཅིག་སྐྱེས་སྐུ་སྐྱོབ་པ་ཉག་གཅིག་བདེ་ཆེན་རྩེ་འདབ་བྲེ་སྟེང་སོ་གཉིས་བླ་མའི་བང་རིམ་རྒྱུད་སྡེ་རིམ་བཞི་ཆོས་སྐྱོང་བང་རིམ་དང་བཅས་ཀུན་ལ་ཕྱི་ནང་གསང་བའི་ཆོས་ཀྱི་ངོ་མཚར་མཐའ་དག་མཚོན་ནུས་བྱུང་གྱུར་ཏོ། །

འོས་པའི་ཆ་རྒྱན།་་་་་ ཀུན་དགའི་མཚན་ལྡན་ཁྱོད་ཀྱི་སྐུ་གསུང་ཐུགས་ཀྱི་གསང་བ་ལ་ཆགས་དད་པའི་སྤུ་ལོང་མཆོག་གི་གདུལ་བྱའི་ཚོགས་ལ་རྒྱས་པ་གང་དེ་ཐུན་མོང་གདུལ་བྱས་རིག་པ་བསྲུང་པ་པོ་ནི་ནང་གི་རྣམ་ཐར་ངོ་མཚར་སྐྱེད་ཚལ་བསིལ་བའི་དྲི་བཞོན་ལྡན་འདིས་བྱས། །ཇི་ལྟར་ནང་གི་རྣམ་པར་ངེས་ཤེས་རྟོག་པ་དེ་ཚེ་ཇི་ལྟར་ཁྱོད་ཀྱི་མཛད་པ་རྣམས་ལ་ཡུན་རིང་བསམས་ཤིང་བརྟགས་པའི་ཚེ་ན་བསྟན་པ་རྒྱས་དང་འགྲོ་ལ་ཕན་མཛད་ཨེ་མ་འདི་ཞེས་བདག་ཅག་དགའ་བའི་མཆི་མས་བརླན་པ་དེ་ཙམ་ཞིག་ཀྱང་ནི། །སྐལ་དམན་གཞན་ངོར་སྦ་བའི་ཕྱིར་དུ་ཕྱི་ཡི་རྣམ་ཐར་བྱིས་པ་ཕལ་དང་མཐུན་པའི་ཚུལ་དུ་ཚུལ་གནས་ཐོས་བསམ་སྒོམ་པའི་མེ་ཏོག་གྲགས་པའི་རླུང་གིས་གཙུབས་པའི་རྡུལ་གྱིས་ལོག་ལྟའི་མིག་སུན་ཕྱུང་བར་བསྒྲགས་པའི་གཏམ་འདི་སྙན་ངག་ཙམ་ཞིག་ཡིན་པས་ན། །ཁྱོད་ཀྱི་གསང་བའི་རྣམ་ཐར་ཡ་མཚན་མ་ལུས་རྟོག་པའི་དགའ་སྟོན་གང་ལ་ཕྱི་ནང་རྣམ་ཐར་དགའ་སྟོན་ལས་ཀྱང་ཆགས་པའི་གདུལ་བྱ་དབང་པོ་ཡང་རབ་གང་དག་ཡོད་པ་དེ་དག་རྣམས་ལ་སྐུ་གསུང་ཐུགས་ཀྱི་གསང་བ་ཕྱོགས་ཙམ་བརྗོད་འདི་གསན་པར་འོས། ། དེ་ལྟར་བསྡུས་བརྒྱན་དང༌། ཕུལ་བྱུང༌། རྒྱུའི་རྒྱན་བཅུ་དྲུག ཕྲ་མོའི་རྒྱན་གཉིས། ཆ་རྒྱན་དང་པོ་སྟེ། རྒྱན་སུམ་བཅུ་སོ་གཉིས་པོ་ནི་མཚན་སཽ་གཉིས་མཚོན་པ་ནང་གི་རྣམ་ཐར་འཁོར་ལོ་གཉིས་པའི་བསྟོད་པའོ། །མི་འོས་ཆ།་་་་་ ཁྱོད་སྐུ་རྡོ་རྗེ་ཕག་མོས་ངེས་བསྐྲུན་གསུང་ཡང་ཨུ་རྒྱན་པདྨས་བྱིན་བརླབས་ཐུགས་ནི་འཁོར་ལོ་བདེ་མཆོག་རང་བཞིན་ཡོན་ཏན་རྫུ་འཕྲུལ་མངོན་ཤེས་ཐོགས་མེད་ཕྲིན་ལས་ཇི་ལྟར་བཞེད་པ་མགོན་པོ་ལྕམ་དྲལ་བྲན་དང་བཅས་པས་སྒྲུབ་པ་གསང་བའི་ཆ་འདི་གང་གི་ཕྱིར། །རྩོད་དུས་མི་རྣམས་རང་ལུས་ལྟ་བཞིན་ཕ་དང་མ་ཡིས་ངེས་པར་བསྐྱེད་དང་བཟའ་བཏུང་གོས་དང་སྤྱོད་ལམ་གྱིས་འཚོ་ན་རྒ་འཆི་བའི་ཆ་ཤས་མེད་ན་ཕན་དང་བདེ་བའི་ལམ་བཟང་སྟོན་ལ་བག་ཕེབས་ཡིད་བརྟན་འཆའ་བར་མི་བྱེད་བཀྲི་བའི་ཆ་ཤས་དེ་ཕྱིར་དུ། །རྡོ་རྗེའི་ཕག་མོའི་སྤྲུལ་སྐུའི་ཆ་ཞིག་ཁྲུས་ཟོལ་ཆར་བསྒྱུར་ཡིད་འཕྲོག་ལྷ་མོ་དཔའ་བོ་སོ་གད་ལས་སྐལ་ཆེས་རྙེད་བདེ་ཆེན་བྱིན་རླབས་བཅུ་དྲུག་ཆ་དེ་མཁའ་འགྲོའི་ཁྱིམ་དུ་གཞོན་ནུའི་ཆ་ལུགས་ལྷ་བབ་སྐྱུ་ར་གནམ་སྦྱིན་དཀར་པོར་ཀུན་གྱིས་ཡིད་ཆེས་དེ་ཡི་ཚེ། །ཐོག་མར་མཁའ་འགྲོས་ཁྲུས་ཀྱི་རྫིང་བུར་དབང་བཞི་བསྐུར་ནས་ལི་ཙའི་གདུང་བསྐྱེད་བར་དུ་ཨ་ཕྱི་ཆོས་ཀྱི་སྒྲོན་མས་སྲས་བཞི་བསྐྲུན་ནས་ཀླུ་སྒྲུབ་གདུང་གསོས་ཐ་མར་ཡུམ་དྲུང་མངའ་བདག་རྒྱལ་མོས་སྐྱུ་རའི་ཁྲི་ཐོག་བཅུ་གསུམ་པ་བསྐྱངས་འདི་ལ་མཚར་དུ་བརྩི་ཅི་དགོས། །

རིམ་པ་ཅན་གྱི་རྒྱན།་་་་་ སྐུ་ཡི་གསང་བ་ཐོག་མ་མཐར་རིམ་རྡོ་རྗེ་ཕག་མོ་ཉིད་ཀྱིས་བྱིན་བརླབས་ལྷ་མོ་ཨ་ཕྱི་མངའ་བདག་ཡུམ་གྱི་ཆ་ལུགས་སོ་སོས་གནས་སྐབས་དེ་དེར་ལི་ཙ་ཀླུ་སྒྲུབ་སྐྱོབ་པའི་བསྟན་པ་རྨང་ཚུགས་དར་སྤེལ་སླར་ཡང་གསོ་མཛད་ཇི་བཞིན་དུ། །གསུང་གསང་གུ་རུས་བྱིན་བརླབས་གནས་ཀྱང་ཏི་སྒྲོ་བྲག་དང་མགོན་ཁང་རྙིང་མ་ཉང་པོ་གད་ཁ་རྣམས་སུ་རིམ་བཞིན་ཆོས་སྐུ་ལོངས་སྐུ་སྤྲུལ་སྐུའི་རྣམ་པར་པདྨ་འབྱུང་གནས་མཚོ་སྐྱེས་རྡོ་རྗེ་རས་གོས་གྱོན་པའི་རྣལ་འབྱོར་པ་ཡིས་རིམ་བཞིན་དུ། །ཚེ་ཡི་བཅུད་རྒྱས་གྲངས་འཛིན་ཕྲེང་དང་འགྲོ་བ་དབང་བསྡུད་ལྕགས་ཀྱུ་ཞགས་དང་ཕ་རོལ་བྱད་སྟེམས་ཞི་བའི་གདམས་ངག་ཐོག་མ་བར་དང་ཐ་མ་དེ་ལྟར་རྒྱས་དང་དབང་དང་ཞི་བའི་དངོས་གྲུབ་ཚེ་རབས་མང་པོའི་དཔོན་སློབ་རྟེན་འབྲེལ་དེ་ཉིད་ནི། །སྒྲུབ་བྱེད་ལུང་རིགས་མན་ངག་རིམ་བཞིན་ཀླུ་སྒྲུབ་སྐྱོབ་པ་ཀུན་དགའི་དུས་གསུམ་ཀླུ་སྒྲུབ་བླ་མ་ཨིནྡྲ་བྷུ་ཏི་སྐྱོབ་པའི་བླ་མ་རྡོ་རྗེ་རྒྱལ་པོ་ཀུན་དགའི་བླ་མ་ཨུ་རྒྱན་གུ་རུ་པདྨ་གླིང་པའི་གཏེར་ཡིག་ལུང་སོགས་ཐམས་ཅད་འགྲིགས། ། དགའ་རྒྱན་ངག་དགའ།་་་་་ ཁྱོད་ཐུགས་གསང་བ་བདེ་མཆོག་ཉིད། །བྱིས་པའི་གཟུགས་བཟུང་སྐྱོབ་པའི་སྐུར། །མཐོང་བས་དམ་ཅན་ཡིད་རབ་དགའ། །རི་བོང་གཟུགས་ཀྱིས་དགའ་ཞིང་རྩེན། ། དགའ་རྒྱན་ཡིད་དགའ།་་་་་ དེ་ནས་ཁྱོད་སྲིད་བཞེས་པ་ལ། །དགའ་ནས་རི་བོང་མགོ་དྲུག་ཕུལ། །བྱམས་གསུང་བྱོན་ལ་ཆེར་དགའ་ནས། །སྟག་ལུང་དམག་ཚོགས་རྣམས་ལ་བྱིན། ། དགའ་རྒྱན་ལུས་དགའ།་་་་་ ཁྱོད་སྐུའི་བྱིས་པའི་མགུལ་ཕྲེང་ལ། །དགའ་ནས་བཅངས་ཚེ་ཁུ་བོ་ཡིས། །སྒྱུ་མས་རྐུས་ནས་སླར་དབུགས་ཕྱིན། །སྒྱུ་མའི་དགའ་སྟོན་དེར་ཆེར་འཕེལ། ། དགའ་རྒྱན་གསུང་དགའ།་་་་་ བདེ་མཆོག་བདེ་ལ་རྩེད་གྲོགས་སུ། །རྡོ་རྗེ་ཕག་མོ་མི་དགོས་ཤེས། །བསམ་མི་ཁྱབ་འདིར་གུས་ཙམ་གྱིས། །བདག་ཅག་དགའ་བའི་དགའ་སྟོན་འཕེལ། །

ཉམས་བརྒྱད་ལས་དང་པོའི་རྒྱན།་་་་་ དུས་དེ་ཉིད་ན་སྒྱུ་མའི་འཁྲུལ་འཁོར་ལང་ཚོ་སར་པའི་མཚན་དཔེའི་མཚར་སྡུག་ཅི་ཡང་སྟོན་མཁས་མཚན་ལྡན་བླ་མ་ཁུ་བོ་དབང་གི་རྒྱལ་པོ་འདི་ནི་བགྲང་ཕྲེང་སྤྲུལ་སྒྱུར་འདི་འདྲས་མཚོན་པའི་རིག་པ་སྐད་ཅིག་རང་གཟུགས་ལ་དབང་སངས་རྒྱས་ཀུན་དངོས་ཐར་འདོད་བདག་གི་སྙིང་གི་གྲོགས་པོ་ཡིན་སྙམ་དུ། །ཁྱོད་ནི་བཅོས་མིན་རབ་དང་དང་བའི་ཆགས་པས་མྱོས་པའི་རྣམ་འགྱུར་འདི་ལྟར་མགོན་དེའི་དྲུང་དུ་སླེབ་པ་ཙམ་གྱིས་ལུས་ཚུགས་མ་ཐུབ་གླང་ཆེན་དར་མས་གླང་མོ་ཆགས་པའི་མྱོས་དྲི་ཚོར་ལྟར་ལག་པའི་སྣ་ཞགས་ཅི་དགར་བརྐྱངས་པའི་མགོ་བོ་ས་ཆེན་ཉིད་ལ་བཏུད་ཏེ་ལན་བརྒྱར་ཕྱག་ནི་འཚལ་བར་བརྩོན། །དམ་ཆོས་སྟོན་ཞལ་འདབ་བརྒྱའི་ཁུར་འཛུམ་ཟུར་མིག་གེ་སར་གཡོ་བར་མཛད་པའི་ཚེམས་དཀར་ཉི་ཟེར་འཕྲོ་བའི་མོད་ལ་ཁྱོད་སྐུ་བུང་བ་བ་སྤུའི་རྐང་དྲུག་འདར་ཞིང་གཡོ་བའི་ངལ་སྟེགས་འཇམ་མཉེན་དྲན་དོན་ཚིག་གི་འདབ་མ་ལ་འཇུག་ཐུགས་རྗེས་བསྐུལ་བའི་གསོལ་འདེབས་བུང་སྒྲ་མཆི་མའི་སྦྲང་རྩི་སྐྱུག་པས་བྲེལ། །ཀུན་དགའི་མཚན་ལྡན་དང་བའི་ལང་ཚོས་ཆེས་རབ་མྱོས་ཁྱོད་མཚན་ལྡན་བླ་མ་གཉིས་བཅས་བཅུ་པོའི་མཁྱེན་བརྩེ་ནུས་པའི་མཛེས་སྒེག་ཉམས་ཀྱིས་ཡིད་ཀྱི་ཤིང་རྟ་ལྷག་མ་ལུས་པ་གང་བར་གྱུར་ནས་ཆོས་ཀྱི་རོ་ཡི་དགའ་དང་བདེ་བ་འབའ་ཞིག་ལ་རྩེན་རོལ་སྒཻག་ཉམས་ཀྱིས་བདེ་མཆོག་འཁོར་ལོའི་ངོ་བོར་བཞུགས། །

སྒེག་པའི་ཉམས།་་་་་ འོན་ཀྱང་ཁྱོད་ཐུགས་ཁྲོ་བོ་ཆེན་པོའི་ཉམས། །ཅོག་རྩེའི་སྟེང་དུ་ཡང་ཞིང་ལྡེམ་པོར་བསྒྱུར། །གསེར་མདོག་ཕྱག་བཞིའི་ཁྲོ་ཆེན་མཁའ་ཁྱབ་པར། །སྤྲོ་བའི་སྣང་བ་ཞབས་འབྲིང་པ་ལའང་བསྟན། ། དཔའ་བའི་ཉམས།་་་་་ རྫུ་འཕྲུལ་ཞབས་སྟབས་གར་བསྐྱོད་མ་དགོས་ཤིང༌། །རྒྱལ་བ་སྤྱན་འདྲེན་ཕོ་ཉའང་མ་བཏང་བར། །གསེར་མདོག་ལྷ་སྐུས་ནམ་མཁའ་གང་བ་དང༌། །ཤྲཱི་དབང་དྭགས་པོ་ལྷ་རྗེར་གཟིགས་ཁྱོད་དཔའ། ། མི་སྡུག་པའི་ཉམས།་་་་་ ཡོངས་འཛིན་ཇི་སྙེད་ཡི་དམ་ལྷར་གཟིགས་ཤིང༌། །ལྷག་པའི་ལྷ་དང་འབྲལ་མི་རུང་བཞིན་དུ། །བདག་ཅག་རྨུ་རྒོད་གདུལ་བྱའི་ཁྲོད་བཞུགས་པ། །ཀྱེ་མ་བདག་ཅག་ཐུགས་བརྩེས་དགོངས་ཁྱོད་ལྟ། ། རྔམ་པའི་ཉམས།་་་་་ མཐུ་ཆེན་ཁྱོད་ལ་རྒོལ་བར་བརྩོམ་པའི་དམ་ཉམས་སྒྱུ་མའི་ག་ཞ་དག་དང་ཁྲག་གི་ཐིག་ལེ་ཞག་གི་ཟོ་རིས་ཀོ་རློན་གོས་འཆང་མཆེ་གཙིགས་མ། །དམར་ནག་འཁྲུག་པ་ཁྲག་མཚོའི་ཀློང་དཀྱིལ་རལ་གྲི་མདུང་ཐུང་གྲི་ཐོད་ཐོགས་ནས་བོང་བུ་གྭ་ཞོན་མཚན་མོ་རྒྱུ་བའི་འདོད་ཁམས་དབང་ཕྱུག་རལ་གཅིག་མ། །ཧཱུྂ་ཧཱུྂ་ཕཊ྄་ཕཊ྄་རུ་རུའི་སྒྲ་སྒྲོག་གློག་སྟོང་འཁྱུགས་པའི་ལྗགས་བསྐྱོད་ནས་ཀྱང་ཁྱོད་དགྲའི་སྙིང་ཁྲག་ཧུབ་ཐཻབས་གཅིག་གིས་གསོལ་བར་མཛད་པའི་རེ་མ་ཏི། །ཨ་ཕྱི་ཞེས་བྱར་མཚན་གསོལ་མ་ནི་ཆུ་རྟའི་སྟེང་ན་རྒོད་ཐུལ་གསོལ་ཏེ་མ་མོ་ཤ་ཟ་འབུམ་སྡེས་བསྐོར་ནས་རྔམ་སྟབས་ཅན་གྱིས་བཞུད་པ་གཟིགས། ། བཞད་པའི་ཉམས།་་་་་ གྲོགས་མོ་ཁྱོད་སྐུའི་མེ་ཏོག་འདབ་མ་བདུན་ཁྲི་ཉིས་སྟོང་རྙིང་པ་མི་མངའི་ཨ་ཝ་དྷཱུ་ཏཱིའི་ཡུ་བ་འཁྲང་པོས་དྲི་བཞོན་རྣམ་བཅུའི་ཡུར་བར་དྲངས་པའི་ཁུ་བ་ཅི་འདོད་འཐུངས་པའི་མོད་ལ་ཚོགས་དྲུག་རང་མདངས་རྐང་པ་རྐྱོང་བའི་ཆེན་པོ་གསུམ་རྩེའི་བུང་བ་བདེར་ཉལ་དེ་ཚེ་རོ་རྐྱང་དཀར་དམར་སྣང་བ་ངང་གིས་ནུབ་པའི་བག་ཡངས་གཤིས་ལ་གནས་པའི་བསྙེམས་པས་རྣམ་ཀུན་མཆོག་ལྡན་སྟོང་ཉིད་གཟུགས་ལ་ནམ་ཡང་འཛེམ་མེད་བལྟ་བར་ཕོད་པའི་གཡོན་མིག་མ་ཁྱོད་ཀྱིས། །འཇིག་རྟེན་དངོས་གྲུབ་བྱིས་པའི་དབང་བདུན་བཟའ་དང་བཏུང་ལ་ཅི་དགར་སྤྱད་ཀྱང་ཡིད་བདེའི་ཤིང་རྟ་འགེངས་མ་ནུས་པར་དགུན་ཁྲིད་འདེབས་པའི་དུས་སྐབས་ཤིག་ན་བཀའ་བརྒྱུད་བླ་མ་མཛའ་བོའི་ཚོགས་རྣམས་མ་ལུས་ཀུན་ཀྱང་སྒོམ་ཞྭ་བཞེས་དབུས་དཀར་མདངས་འགྲམ་རིངས་རླུང་བསུས་ཅན་གྱི་དྭགས་པོ་ལྷ་རྗེ་ལྷག་པར་ཆགས་ནས་གྲྭ་པའི་གྲངས་སྟོན་ཟོལ་གྱིས་མུ་ཏིག་ཕྲེང་བ་མཛད་མེད་ཁྱོད་ལ་སྩལ་ཚེ་དམར་སྨུག་མདངས་ཅན་ཕག་མོ་གྲུ་པ་འཛུམ་འཛུམ་བཞད་མོ་བཞད་འཛུམ་སྟོན། །ཁྱོད་སྔོན་མོས་གུས་སྲོག་གི་འཁོར་ལོས་ནན་གྱིས་དྲངས་པའི་མཛའ་བོ་རྣམས་ཀྱི་བྱིན་རླབས་ཕྱག་གི་སེན་མོའི་ལྕགས་ཀྱུས་ཁྱོད་ཐུགས་བུམ་དབང་ཉམས་ཀྱིས་མྱོས་པའི་ཀུན་གཞིའི་དཀར་འཛིན་ནུ་འབུར་མཁྲང་པོ་བདེ་སྟོང་ཟུང་གི་ཏིང་འཛིན་འགྲམ་དེར་གྲིལ་པོར་བཏབ་པའི་རི་མོའི་རྗེས་དེ་བསྐྱེད་རིམ་ཡོངས་གྲུབ་དག་པའི་ལྷ་སྐུ་མི་ཟད་རྒྱན་གྱི་འཁོར་ལོ་ཉིད་དང་སྤྱི་བོར་དབུ་མའི་རྩ་མདུད་གྲོལ་བའི་དག་སྣང་ཡིན་ཕྱིར་ཟུབས་མ་ནུས་པར་རབ་གསལ་མཛའ་བོའི་སེན་རྗེས་དེ། །འོན་ཀྱང་ཁྱོད་ནི་བཀྱེལ་མཛངས་ལྡན་པས་རྨི་ལམ་ཏིང་འཛིན་སྟོད་གཡོགས་གྱོན་ཚེ་གོས་ཀྱི་རྗེས་འདི་མཛའ་བོའི་སེན་རྗེས་སར་པ་འདྲ་ཞེས་བཞད་གད་ཚུལ་གྱིས་བདེན་གཏམ་རླུང་ལ་བསྐུར་བའི་སྒྱུ་ཐབས་སྟོན་ཞིང་རེས་འགའ་སྟོད་གཡོགས་འགེབས་མཛད་ཆོས་ཀུན་ཡེ་གསང་ཐབས་ཀྱིས་ཆོད་ཀྱང་དབང་གིས་མ་སྨིན་སྐལ་དམན་ལ་ལར་སྡེ་སྣོད་གསུམ་དང་རྒྱུད་སྡེ་བཞི་པོ་བསྐྱེད་པའི་རིམ་པ་སྐྱེ་རིམ་ཞེས་དད་གཞན་གྱིས་མི་ཟབ་འདིར་ཟབ་ཅེས་སོགས་ཅོ་འདྲི་རྩེད་མོ་ཉིད་དུ་མཛད། །

རྨད་བྱུང་ཉམས།་་་་་ ཁྱོད་ཐུགས་གསང་བ་ཀུན་དགའི་ཚལ་ཡངས་པོར། །ཡོན་ཏན་གསང་བ་ལྗོན་འདབ་གསར་པའི་གོས། །ཕྲིན་ལས་གསང་བ་རྣག་ཁྲག་ཁྲུས་རྫིང་སོགས། །སངས་དང་རྒྱས་པའི་ཡེ་ཤེས་གསང་བ་མཚར། ། འཇིགས་སུ་རུང་བའི་ཉམས།་་་་་ དགུན་ཁྲིད་ཐོན་པའི་དུས་སྐབས་ཤིག་ན་བསོད་ནམས་བརྒྱས་བྱིན་ནཱ་རོ་ཏའི། །ཕྱག་གི་མཚོན་ཆ་ཕྱག་རྒྱ་ཆེན་པོ་ཆོས་དྲུག་རྡོ་རྗེའི་རྩེ་མོ་ལ། །གཏུམ་མོའི་མེ་ལྕེ་ལྷབ་ལྷབ་འབར་དེ་ལུས་མེད་གཡུལ་ངོར་དངར་བའི་ཚེ། །བག་ཆགས་ལྷ་མིན་ལུས་མངལ་ཕུག་ནས་ཁྲག་མཚོར་འཁྱིལ་ཞེས་ཁྱོད་ཀྱིས་གསུངས། ། གཟི་བརྗིད་ཅན་གྱི་རྒྱན།་་་་་ ཁྱོད་སྐུ་ལྟེ་བའི་རྩ་མདུད་གྲོལ་ཚེ་ཨ་ཐུང་མེ་ལྕེ་ཙམ་ཞིག་སྦར་བས་བདུན་ཁྲི་ཉིས་སྟོང་རང་འབར་དེ་ཚེ་ལས་ཀྱི་རླུང་རྣམས་འཇིགས་མ་བྱེད། །ད་ནི་རེས་འགའ་གཏུམ་མོའི་རལ་གྲི་ཕྱིར་ལ་ཕྱོགས་ཏེ་ཡུལ་འཁོར་བསོད་སྙོམས་དོན་ཡོད་ཟ་བ་ཉན་ཐོས་རིས་ཅན་ཁྱེད་སྐྱབས་ཆེད། །ཁྱོད་ནི་དེ་སྐད་དྲང་པོར་གསུངས་མོད་དེ་ལྟ་ནའང་ཁྱོད་ཀྱིས་གསང་བ་བསྒྲགས་ཞེས་བློ་དམན་རྣམས་ནི་འཇིགས་པར་མ་བྱེད་རྨི་ལམ་ཟོལ་དུ་མཛད་པ་འདིས། །རས་ཕུད་ཉམས་ལ་སྐྲག་པ་སྐྱེ་བའི་གསར་བུ་རྣམས་ལ་དབུགས་དབྱུང་ཡིན་ཞེས་དྲང་དོན་གསུང་ལ་བདེན་པར་འཛིན་པ་ཁྱེད་ལྟར་རོ། ། རྣམ་གྲངས་བརྗོད་རྒྱན།་་་་་ ཁྱོད་སྐུ་མགྲིན་པའི་རྩ་མདུད་གྲོལ་ཚེ་ཐམས་ཅད་ཡོད་སྨྲ་མཚེའུ་ཁ་བདེ་མཆོག་གཙུག་ལག་འདི་ནས་ངུར་སྨྲིག་སྣམ་སྦྱར་དྲི་མ་མེད་པས་སྐུ་བཀླུབས་ཏེ། །ཀུན་གྱིས་བཀུར་ཏེ་སྒྲུབ་པའི་ལོངས་སྤྱོད་རྫོགས་པའི་ཞིང་དེར་འབྱོན་པར་བརྩམས་ཚེ་འདབ་བརྒྱའི་བུ་མོ་གཅིག་གིས་འཛུམ་ཕྲེང་བསྟན་པའི་མོད་ལ་མང་པོའང་སྟོན། །སྟོན་འདོད་མང་སྟེ་སྔ་ཕྱི་གཉིས་ཀའི་མཚོན་དོན་སྐྱོབ་པ་ཁྱོད་ལ་ངེས་པར་མཁའ་འགྲོ་མ་རྣམས་གསང་བའི་མཆོད་པས་བསྟན་པར་འདོད་པ་ཁོ་ནའི་བརྡའ། །འོན་ཀྱང་རྣལ་ལམ་ཟོལ་གྱིས་སྔར་བཞིན་རིགས་ཀྱི་པདྨོའི་ནང་བཞུགས་གདུལ་བྱ་སྨིན་གྲོལ་མཚོན་སར་ནུས་ཤེས་སྐྱོབ་པ་ཉིད་ཀྱི་གསུང་ལ་སྟོན། །

ཀུན་ཕན་གྱི་རྒྱན།་་་་་ ཁྱོད་རང་གཅིག་པུས་ཀླུ་སྒྲུབ་སྐྱོབ་པའི་ལས། །སྒྲུབ་པར་བཞེད་ཚེ་ཀླུ་དང་སྐྱོབ་སོགས་དང༌། །སངས་རྒྱས་སྟོང་དང་ཕྱག་སྟོང་སྤྱན་སྟོང་སོགས། །མངོན་སུམ་ཞལ་རྒྱས་ཁྱོད་ཀྱི་བཞེད་དོན་བསྒྲུབས། ། རྒྱ་ཆེའི་རྒྱན་གཉིས།་་་་་ སྔོན་གྱི་རྒྱལ་བ་ཀུན་གྱིས་མ་ཐུལ་བའི། །འགྲོ་འདི་གདུལ་སྙམ་ཐུགས་བསམ་གླང་ཆེན་གྱིས། །སྐུ་གསུང་ཐུགས་ཀྱི་ཡོན་ཏན་ཁུར་ཆེན་པོ། །ཕྱི་ནང་གསང་བས་མཚོན་དགོས་ཁྱོད་ཀྱིས་བསྣམས། ། ཆོས་བསྙོན་དོར།་་་་་ མེ་གཞིལ་ཆུ་བསྒྱུར་རེག་པ་ཙམ་གྱིས་གདོན་ལས་གྲོལ་དང་མང་པོ་གཅིག་བསྡུད་གཅིག་ཀྱང་དུ་མར་བསྒྱུར་བའི་གདོང་མཛེས་གཡོ་ལྡན་འདི་ནི་ཁྱོད་སྐུ་མ་ལགས་ལེགས་སྨོན་དག་པའི་ལྷ་མིན་བུ་མོའི་ཡིད་ཀྱི་ཤིང་རྟ་འདྲེན་བྱེད་བདེ་བའི་ལྕགས་ཀྱུ་ཡིན། །གང་ལ་ཅིས་འདུལ་ཆོས་འཁོར་རིམ་གསུམ་དགོངས་གཅིག་བསྟན་སྙིང་ཚད་མ་བཞིས་འཆད་འཕྲལ་དུ་ཕན་དང་མཆོག་གི་ལམ་སྟོན་ཚངས་དབྱངས་འདི་ནི་ཁྱོད་གསུངས་མ་ལགས་རོ་རྐྱང་ཆུ་འཛིན་དབུ་མར་འཁྲིགས་པའི་བདེ་སྟོང་འཐབ་པ་དགའ་བཞིའི་གད་རྒྱངས་འབྲུག་སྒྲ་ཡིན། །མཚེའུ་ཁར་བཞུགས་དུས་སྟ་ཟུར་གཉིས་ནས་མདོག་གནག་སྣུམ་པའི་བྱ་རོག་དག་གིས་ཁྱོད་སྐུར་བརྟེན་ཞིང་བསྙེན་བཀུར་བགྱིད་པའི་འདབ་ཆགས་འདི་ནི་དུད་འགྲོ་མ་ལགས་མཁའ་འགྲོ་རྒྱ་མཚོའི་རྒྱུད་ནས་གསུང་ལྟར་ཤར་སྒོ་སྐྱོང་མ་ཁ་ཁ་མུ་ཁའི་རང་གཟུགས་ཡིན། །ཨ་ཕྱི་མ་དང་འཕྲལ་འཕྲལ་མཇལ་དང་སྤྲུལ་སྐུ་རྡོ་རྗེ་རྒྱལ་པོ་སྔར་གཟིགས་བསམ་ཡས་རབ་གནས་གདན་འདྲེན་གཟིགས་སོགས་ལུང་བསྟན་འདི་ཀུན་རྣལ་ལམ་མ་ལགས་གཟིགས་སྣང་ཙམ་མིན་མངོན་ཤེས་ཐོགས་མེད་མངའ་སོགས་ཡོན་ཏན་དྲུག་ཅུ་རྩ་བཞིར་བགྲང་བྱ་ཡིན། ། ཡུལ་སྙོན་དོར ་ ་་་་་ ཁྱོད་ཀྱི་ཏིང་འཛིན་ཉམས་ཀྱི་ལྟད་མོར་བླ་མ་ཀུན་དང་ལྷ་ཀུན་ཡང་གཟིགས་ཆོས་སྐྱོང་ཕྱག་བཞི་གསེར་མདོག་བརྗིད་པས་ནམ་མཁའི་དབྱིངས་ཀུན་ཁྱབ་པ་ཉིད་དང་ལྷ་ལྕམ་ཨ་ཕྱི་ཕོ་ཉ་ཀུན་དང་མེ་ཏོག་སྒྲོན་མེ་མཆོད་རྫས་ཀུན་དང་བསྔགས་པ་ལྷ་བཟོ་དུས་གསུམ་སྣང་བརྙན་འཁོར་འདས་སྣང་བ་ཅི་ཡང་གཟིགས་ཚེ་གཟིགས་གཟིགས་བྱ་ཡུལ་གྱི་སྐྱེ་མཆེད་མ་འདྲེས་གཞལ་མེད་ཁང་གི་བརྩེགས་པ་དང་འགྲོགས་ངོ་མཚར་ཡོད་འོང་དེ་ཉིད་ནི། །ཆོས་ལ་མ་སྦྱངས་སྐྱེ་བོ་ཕལ་དང་དང་པོའི་ལས་ཅན་རྣལ་འབྱོར་བློ་ངོར་ཡིད་ལ་བསིལ་ཞིང་བདེ་བར་འབབ་པའི་ཙནྡན་ཟླ་འོད་དལ་བུའི་དྲི་གཞོན་ལྐོག་གྱུར་བླང་དོར་སྟོན་པའི་མངོན་ཤེས་སྙིང་གི་གདུང་བ་སེལ་བྱེད་འདི་ནི་ཀུན་དགའི་ཞབས་ཀྱི་ལས་བཟང་འབྲས་བུ་ཀུན་རྫོབ་རྣམ་སྨིན་རྒོད་མ་ཁ་ཡི་རླབས་ཕྲེང་ཡིན་པས་བདག་ཅག་རྣམས་ལ་བསིལ་བའི་མངོན་མཁྱེན་ཁྱོད་ལ་ཚ་བའི་ཞུགས་སུ་རྟོག

།ཆོས་ལ་སྦྱངས་པ་ལ་ལ་དག་ཀྱང་བདག་ཅག་རྣམས་ཀྱི་གོམས་བྱའི་ཡུལ་དུ་རྟོག་ལ་འཆར་བའི་རི་མོ་རྡོ་རྗེའི་གཞི་ལ་འདོད་ཡོན་སྟེགས་བུར་རྩིག་པ་ལྔ་པོ་ཕ་གུ་སེར་པོས་མནན་པའི་སྟེང་དུ་དྲྭ་བ་དྲྭ་ཕྱེད་རྩེ་མོ་པུ་ཤུ་བཅས་པའི་ནང་རོལ་ཕྱག་རྒྱ་རྣམ་པའི་ལྷ་ཚོགས་ཀུན་དང་ཕྱི་རུ་འབྱུང་བཞི་དུར་ཁྲོད་ལ་སོགས་དག་དང་མ་དག་སྒོམ་རྒྱུ་དེ་ཉིད་སྐྱོབ་ལ་གཟིགས་སྣང་དུ་ཤར་རོ། །ཁྱོད་ལ་དག་པའི་སྣང་བ་འབའ་ཞིག་ལི་ཙ་བཱི་དང་ཀླུ་སྒྲུབ་སྐྱོབ་སོགས་མངལ་འཇུག་ནས་བརྩམས་མྱ་ངན་འདའ་བར་ཀུན་རྫོབ་མི་མངོན་མི་སྣང་མི་གསལ་དོན་དམ་སྣང་ཆེན་གསལ་བ་ཆེན་པོ་གཟུགས་མེད་གཟུགས་བཟང་སྣ་ཚོགས་གཟུགས་བརྙན་གཤིས་ལ་མེད་ན་བལྟས་པས་ཅི་འཆར་སྟོང་གསུམ་དར་ཡུག་ཆེན་པོའི་མདོ་བཞིན་ལྷ་མིག་དག་པ་ཁྱོད་ཀྱི་གཟིགས་མོད་ལས་དག་འགའ་ལ་ཁྱོད་ལྷུམས་འཇུག་ཚེ་འཇའ་འོད་སྣང་བ་ཤར་བས་མཚོན་དེ་ཡིན། །དེ་ལྟའི་ཁྱོད་ཀྱི་གཟིགས་ཡུལ་ལྷ་མི་འཁོར་འདས་སྣང་བརྙན་ཅི་ཤར་དེ་ཀུན་རོ་རྐྱང་ལམ་ནས་རླུང་བཅུ་ཞུགས་ཏེ་གཟུང་འཛིན་གཉིས་སུ་བལྟ་མཁན་མ་ཡིན་ལས་དང་ཉོན་མོངས་བག་ཆགས་དབང་གིས་ཁམས་གསུམ་སྣང་བར་ཤར་མ་ཡིན། །དབུ་མའི་ཁྱིམ་དུ་དཔའ་བོ་མཁའ་འགྲོ་ཅི་བདེར་གཟིམས་པའི་རྨི་ལམ་ལགས་ཤིང་སྐལ་ལྡན་མངོན་ཤེས་ལུང་སྟོན་འཁྲུལ་སྣང་གཞན་དང་ཆ་འཐུན་འབྱུང་མོད་འཁྲུལ་མེད་ཡེ་ཤེས་ཁོ་ནའོ། ། རང་བཞིན་བསྙོན་དོར།་་་་་ ཁྱོད་ཀྱི་ཕྲིན་ལས་ཐུགས་རྗེའི་ཆུས་རླན་ཕན་བདེའི་བཅུད་ལྡན་བདུད་རྩི་ཟག་པའི་བསིལ་ཟེར་ཅན། །ཟླ་བ་ཞེས་བྱར་ལས་སྨོན་དག་པ་བདག་ཅག་འདོད་དོ་བསྒྲལ་བའི་ཞིང་བཅུ་ཚང་བ་གཞན། །དྲག་པོའི་ཕྲིན་ལས་བྱ་རོག་འཕྲུལ་ལྡན་ལས་ངན་འཕྲོ་གཅོད་དུག་འཛག་མི་བསྲུན་ཚ་ཟེར་ཅན། །ཉང་པོར་བྱོན་ཚེ་དད་ལྡན་རྣམས་དང་སང་སེང་སྒར་པར་ཟླ་བ་ཉིད་དེ་ཉི་མའང་བསྙོན། ། སྦྱར་རྒྱན་དང་པོ་ཚིག་ཐ་དད་མིན་པའི་སྦྱར་བ།་་་་་ ཤར་ཕྱོགས་མི་ཉག་རིང་པོར་ཇ་འདྲེན་བསྙེན་བཀུར་ཡོན་གྱི་གནས་སུ་འཆར་གནས་ཐོ་རངས་ཚེ། །ཏིང་འཛིན་དཀྱིལ་འཁོར་ལ་ཆགས་རྒྱལ་པོ་ཁྱོད་ཀྱི་ཤིང་རྟ་ཨ་ཕྱི་ཆིབས་ཞོན་ཁམས་མོའི་ཚུལ། །དྲི་མེད་འོད་ལྔ་ཁོ་མོས་སྤྲོ་ཞེས་འགོ་ནད་ཞི་བའི་ཕྲིན་ལས་རྟ་བདུན་རྟེན་མཁས་པས། །འཇམ་པའི་དཔྱ་ཡིས་ཇ་པ་རྣམས་ཀྱི་ཡིད་རབ་ཕྲོགས་ནས་ཆོས་ལ་སྦྱར། །

ཐ་དད་ཚིག་འདྲའི་སྦྱར་བ།་་་་་ བདུད་རིགས་འཕགས་རིགས་སད་ལ་མི་གནས་པ། །སང་སེང་བནྡེ་སྐྱོན་གྱི་འབྱུང་གནས་དང༌། །གདོད་ནས་ལོག་སྒྲུབ་སྐྱོན་མང་དག་གིས་ཁྱོད། །ཐུགས་སུན་དབྱུང་ཕྱིར་སྐུ་དང་གསུང་ལ་བརྒལ། ། སྦྱར་རྒྱན་ཐ་དད་མང་ཚིག་་་་་ བདེ་མཆོག་གཞལ་མེད་ཁང་ན་རབ་གནས་པ། །སྐྱོབ་པའི་སྐུ་ལ་བསྡོངས་ནས་རྩེ་བ་རུ། །ཉི་ཤར་མཚམས་ལ་ཞལ་ནས་བྱ་གསུམ་ཐོན། །གཅིག་གིས་སང་སེང་བ་རྣམས་ཅིས་མ་མནར། ། དཔེ་སྦྱར།་་་་་ ཇི་ལྟར་ཀླུ་སྒྲུབ་དུས་ནའང་ཕྱག་བཞི་པ། །བྱ་རོག་གཟུགས་ཀྱིས་ནཱ་ལེནྡྲ་བསྐྱངས་ལྟར། །ཁྱོད་ལས་གསུམ་འཐོན་གཉིས་པོ་སླར་ནང་སྲུང༌། །གཅིག་གིས་སྒྲོ་ཤད་བསྟན་པའི་དགྲ་བོ་བསྒྲལ། ། གཟུགས་ཅན་སྦྱར།་་་་་ ཐུགས་ཀ་འདབ་བརྒྱད་སྒོ་ཡི་དུར་ཁྲོད་ཀྱི། །བྱ་རོག་བུ་མོ་ལས་ལ་ཀུན་ཏུ་གནག །སང་སེང་དགོན་དུ་མཁར་བསྒྱེལ་མི་ཕྱུགས་གོད། །ཐབས་ཤེས་སྐྱོབ་པའི་སྐུ་ལ་རིང་དུ་གནོས། ། བྱ་བ་གཅིག་་་་་ སྨིན་འཁྱོག་ཡིད་འོང་མངའ་བདག་རྒྱལ་མོའི་ཞལ། །རིགས་ལྡན་སྐྱོབ་ལ་ཆགས་པ་གསལ་སྟོན་ནས། །བསྐུལ་བའི་མིག་དང་དབུགས་འབྱིན་ཕོ་ཉས་ཀྱང༌། །འབྲི་གདན་འཁྲུགས་པས་སྐྱོ་བའི་མཛའ་བོ་བཀུག ། བྱ་བ་འགལ་མིན་སྦྱར།་་་་་ ཁྱོད་ལ་མགོན་ཁང་རྙིང་མའི་ཁྱི་ནག་པོ། །ཡིད་འོང་ཏིང་འཛིན་དྲག་པོའི་ཕྲིན་ལས་སྤེལ། །གུ་རུ་དྲག་པོས་ལྕགས་ཀྱུ་ཞགས་པ་ཡང༌། །ཐོད་ཕྲེང་རྩལ་འགྲུབ་སྲིད་གསུམ་དབང་བསྡུད་སྩོལ། ། བྱ་བ་ཐོག་ལ་སྦྱར།་་་་་ ཕྱག་བཞི་པ་དང་ཨ་ཕྱི་ཆོས་སྒྲོན་དམར་པོ་དགྲ་ཟོར་ཕྱོགས་ཀྱི་འགྲོན་པོ་མཛའ་བོ་རྣམས། །ཁྱོད་ཀྱི་ཕྲིན་ལས་དགའ་མའི་ལུས་ལ་ལྷག་པར་སྦྱར་བའི་དམར་མདངས་སྟོན་པར་བྱེད་པ་ན། །འོལ་ཁའི་དམག་དཔུང་ཉི་མའི་གོམ་སྟབས་ཚ་ཟེར་ནུབ་རིའི་མལ་སྟན་བཟུང་ནས་གཉིད་ལོག་གྱུར། །གཉིད་ཀྱི་ཟ་ཟིར་བན་དམག་སྐར་མའི་ཕྲེང་བས་བསྐོར་བའི་མགོན་རྒྱལ་ཟླ་ཟེར་གཏོང་བའང་རྨིས། ། སྦྱར་བ་ངེས་ཅན།་་་་་

མགོན་རྒྱལ་ཉིད་ལ་མགོན་པོས་དངོས་སུ་བསྐུལ། །མི་མང་རྣམས་ལ་ཀོང་དམག་བང་ཆེན་གཉིས། །སྡེ་པ་འདི་པའི་སྡེ་སྲིད་དཔུང་ཚོགས་བཞི། །འོལ་ཁའི་སྒར་སར་འོལ་གྱིས་སྐད་ཅིག་སླེབ། ། ངེས་འགོག་་་་་ སྐྱོབ་པ་ཁྱོད་ཀྱི་སྲུང་མ་གཡུལ་ངོར་ལྷགས་རྣམས་དེ་ཚེ་མདའ་མདུང་རལ་གྲི་སོ་ཡིས་འོལ་ཁའི་རྫོང་དཔོན་འཁོར་བཅས་དག་ལ་གནོད་པ་མེད་པར་གཏམ་དང་ནོམ་པའི་ཚེར་མ་རྣོན་པོས་པདྨའི་ཡུ་བ་འཇམ་ཞིང་མཉེན་པར་བབ་དང་མི་གཏེའི་སེན་མོ་འོ་དག་གང་གང་དེའི་ངེས་བཟུང་བྲལ་བས་རྩེན་ཞིང་ཟོལ་བའི་ཐབས་ཀྱིས་འཛིན། །འོན་ཀྱང་སྐྱེས་བུ་ལུས་སྐྱེས་རྒྱས་པ་ཡིད་འོང་དགའ་མའི་ལུས་ཀྱི་ལྡུམ་རར་རང་དབང་ཞུགས་ཚེ་ཇི་ལྟར་འདོད་པའི་བསྟན་བཅོས་ལུགས་ལྟར་འོ་བྱེད་བརྒྱད་ཀྱིས་བསྒྱུར་བའི་བརྒྱད་ཚན་དྲུག་ཅུ་རྩ་བཞི་མཐོ་བ་འདི་ཡང་ཟག་མེད་ཡོན་ཏན་དྲུག་ཅུ་བཞི་པོ་གཤིས་ལ་གནས་དེར་རོལ་ཞིང་རྩེན་པ་དི་ཝུའི་བྱིངས་ལས་ལྷ་ཡི་སྒྱུ་འཕྲུལ་ལ། ས་འཛིན་རྣམས་ལ་རྡོ་བའི་བྱེ་བྲག་འཇམ་རྩུབ་ཟླུམ་ནར་ཅི་ཡང་མངོན་ལ་གཟི་བརྗིད་ལྡན་པའི་རྒྱལ་པོའི་སྲིད་ན་དར་རྒུད་དམན་འབྱོར་གང་ཡང་སྣང་ངོ་ཁམས་གསུམ་རྣམ་ཤེས་རྒྱལ་ཁམས་འདི་ལ་རེ་ཞིག་དབང་བྱེད་ཚོགས་བརྒྱད་པོ་རྣམས་ཀུན་གཞི་དཔོན་གཡོག་སྲོག་མ་གཅོད་པར་གཞི་མི་སྤོང་བ་རྩེད་འཇོའི་ཟོལ་གྱིས་ཡེ་ཤེས་ཁྱོད་དྲུང་ཁྲིད། །དེ་ཚེ་ཡེ་ཤེས་སྐྱོབ་པ་ཁྱོད་ཀྱིས་ངོ་སྤྲོད་བཀའ་སྩལ་འདི་ལྟར་ཕེབས་ཏེ་མགོན་རྒྱལ་ལ་སོགས་དམག་མི་ཁྱེད་ཅག་དེ་ཙམ་ང་རྒྱལ་བྱ་རིན་མི་ཆོག་ཁོ་བོས་གྲོགས་བྱེད་འདི་འདི་བརྫངས་ཞེས་འོ་དེ་གུང་རྒྱལ་སློབ་བུར་ཁུགས་ནས་ལུག་མང་ཕུལ་བའི་གླེང་གཞི་དང་བཅས་ཤེས་བྱར་སྲིད་ཚད་རྒྱལ་བའི་མཛད་པའང་ངོ་སྤྲོད་འདིར་ཡང་མཛད། ། འགལ་མིན་བྱ་སྦྱར།་་་་་ ཁྱོད་སྲིད་ཕྱོགས་ལས་རྣམ་རྒྱལ་བྱེད་པོ་གྲོགས་རྒྱལ་དོན་དུ་འཕན་ཡུལ་འཛིན་མའི་ཐིག་ལེར་ཆས། །ཀུན་ཏུ་དཀར་བའི་དབྱངས་ཅན་ལྷ་མོ་ཨ་ཕྱིའི་ཟླ་བ་ཆ་ཙམ་ལྟོས་འགྲོའི་གོས་ཀྱིས་བཀབ། །སྐྱོབ་པ་ཁྱོད་ལ་འཛུམ་ཞལ་སྟོན་དུས་སྲིད་སྡེའི་གྲོགས་ལ་ཅུང་ཟད་སྐྱོན་པའི་ཚིག་མདའ་འཕེན། །བསྟན་པའི་ཇོ་བོ་ནུས་པས་འཛིན་ཡང་སྐྱེ་དགུའི་བདག་པོ་འབྱུང་ཞེས་ལུང་བསྟན་དེར་མཛད་དོ། །

འགལ་ཅན་བྱ་སྦྱར་རྒྱན།་་་་་ རྣལ་འབྱོར་ལྡན་ཡང་ལས་སྒྲིབ་མ་བྱང་སྙུན་གྱིས་གཟིར་བའི་རས་ཆེན་ལ། །མགོ་དགུར་སྟོན་ཡང་ཡེ་ཤེས་སྤྱན་བྲལ་ལྦ་བ་བརྩེགས་པའི་གདོན་གྱིས་གཙེས། །ལྟ་བ་སྐྱོ་ཡང་མོས་གུས་དྲག་པོས་བླ་མར་གསོལ་བ་བཏབ་པའི་མོད། །ཁྱོད་ཐུགས་ཞི་ཡང་དྲག་པོར་སྤྲུལ་བས་གདོན་རང་གྲོལ་ནས་འཚུབ་མར་བཞུད། །

ཁྱད་པར་རྒྱན་ཡོན་ཏན།་་་་་ སྤྲེའུ་ལོའི་སྐུ་མཚམས་གྲོལ་བའི་རྫེས་དེར་ཏི་སྒྲོ་ནས་བརྒྱུད་སྒྲུབ་ཆུ་ཇི་སྙེད་ཀུན། །ཧ་ཅང་ཚ་བའང་མ་ཡིན་བསིལ་མིན་ན་ཡང་གུར་གུམ་དྲི་མདངས་ཁོ་ནས་ཁེབས། །ཆུ་དེས་བཀྲུས་ཤིང་བཏུངས་པས་ནད་འགའ་སེལ་མོད་ན་ཡང་ཁྱོད་ཉིད་ནི། །བུམ་དང་གསང་བའི་ཉེར་རྒྱུའི་དབང་བཞེས་གནས་སྡོད་ཟོལ་གྱིས་ཁྱད་ཆོས་སྦེད་པར་མཛད། ། བྱེད་པར་རྒྱན་རིགས།་་་་་ ཚ་ཆུའི་རྗེས་ཤིག་མཚེའུ་ཁར་ཕེབས་ནས་དུས་མི་ཐུང་བར་སྙུང་བ་དྲག་པོས་བཏབ་སྟོན་འདི། །རླུང་གི་རིས་མིན་བད་ཀན་ཡང་མིན་མཁྲིས་པའི་རིས་མིན་འདུས་པའི་རིས་ཀྱང་མིན། །དེ་ལྟ་མོད་ཀྱི་གནས་ངན་ལེན་གྱི་བག་ཆགས་ཕྲ་མོའང་སྦྱོང་བར་ནུས་པའི་གྲིབ་ཐོར་འདིས། །འཕྱོང་རྩེ་འོག་མིན་ཞིང་དུ་བསྒྱུར་ནས་བདེ་མཆོག་ཡབ་ཡུམ་ཁྱད་པར་དབང་ལ་བསྐུལ་བར་ནུས། ། ཁྱད་པར་རྒྱན་བྱ་བ།་་་་་ དུས་དེར་ཁྱོད་སྐུ་གཡས་ཕྱོགས་ཀ་བའི་ངོས་ཀྱི་ཅོག་རྩེའི་སྟེང་ན་བུ་ཆུང་ལོ་བདུན་པ་ཡི་ཚད། །སྲབ་འཇམ་ན་བཟའ་སེལ་མཁན་མེད་པར་མཚན་དང་དཔེ་བྱད་མ་འདྲེས་གསལ་པོར་ཡོངས་རྫོགས་ཁྱོད་ལ་བསྟན། །གདོས་བཅས་ཁྲག་ལ་ལོངས་མི་སྤྱོད་ཀྱང་དྲག་པོའི་ཕྱག་རྒྱ་དྲུག་གིས་མཚོན་པའི་ཁྲག་འཐུང་ཧེ་རུ་ཀཿ སྣང་ཡང་རང་དང་གཞན་དུ་འཛིན་བྲལ་རང་ཉིད་སྒྱུ་མའི་ལྷ་སྐུར་བཞེངས་པ་ཁྱོད་སྐུའི་གཤིས་སུ་དགོངས། ། ཁྱད་པར་རང་བཞིན།་་་་་ གཡོན་གྱི་ཀ་བའི་ངོས་ན་མཚན་ལྡན་ཡིད་འཕྲོག་མི་ཡི་བུ་མོ་ཤིན་དུ་གཞོན་པའི་ལང་ཚོ་ཅན། །འདོད་ཆགས་ཤིང་རྟ་མེད་ཅིང་གཏི་མུག་གླང་པོ་མེད་ལ་ཞེ་སྡང་རྟ་མེད་ང་རྒྱལ་རྐང་ཐང་མེད། །སྟོང་པའི་ཟུར་མིག་གཅིག་པུ་ཉིད་ཀྱིས་ཁྱོད་ཀྱི་སྐུ་གསུང་ཐུགས་ཀྱིས་སྲིད་པ་གསུམ་པོ་འགོང་ནུས་མ། །གང་དེས་ཁྱོད་ལ་དབང་བཞི་བཞེས་པའི་དུས་མིན་ནམ་ཞེས་ཡང་ཡང་བསྐུལ་བ་ཤིན་ཏུ་ངོ་མཚར་རྨད། ། རྒྱུའི་ཁྱད་པར་བརྗོད་རྒྱན།་་་་་ དེ་ཚེ་ཁྱོད་སྐུ་ལས་ཉོན་ཕྲ་མོའི་རྗེས་འབྲང་དེ་ཡང་གཟུང་འཛིན་རང་རྩལ་ཉམས་པའི་ཚུལ་གྱིས་ཕྱག་གི་སོར་མོས་རྩེན་པ་ཙམ་ལའང་ངལ་བའི་འཕྲུལ་གྱིས་ནེམ་ནེམ་ཉུལ། །གཟུང་བྱའི་ཡུལ་ལ་འཛིན་བྱེད་ཐུག་པའི་གཟུང་འཛིན་སྣང་བ་སོ་སོ་མ་འཁྲུངས་རང་རིག་རང་གསལ་བདེ་བ་ཆེར་འཁྲུངས་མོས་གུས་དྲག་པོས་གསོལ་བཏབ་དབང་ནི་ཞུས་པའི་ཚེ། །རྒྱལ་བ་ཀུན་ཡུམ་ཟག་མེད་བདེ་བའི་ཤིང་རྟ་འཁོར་ལོ་གཅིག་པུ་ཅན་མ་ཐེག་བརྒྱད་མན་ཆད་སྤྲོས་པའི་མཚན་མ་ཁ་ལོ་པ་དང་རྟ་ཡི་ཚོགས་ལ་མ་རེག་པར། །དུས་སྦྱོར་བཅུ་གཉིས་འགོག་པའི་གཟི་བྱིན་བདེ་བ་ཅན་འོད་གསལ་བའི་ཉི་བ་ལུང་སྟོན་བུ་མོ་རྡོ་རྗེ་ཕག་མོས་ཉེར་རྒྱུའི་དབང་བཞི་རྫོགས་པར་བསྐུར་ཏེ་མངོན་བྱང་ཆུབ། །

ཆ་རིམ་ནས་ཁྱད་པར་རྒྱན་གྱི་བར་མང་པོ་འདི་རྣམས་གསང་བའི་རྣམ་ཐར་འཁོར་ལོ་གསུམ་པ་རང་སྔགས་ལྟར་བསྟོད་པའོ།། །།མཚུངས་སྦྱོར་གྱི་རྒྱན།་་་་་ འཛམ་གླིང་འདི་རུ་སྔར་བྱོན་རང་རྒྱལ་ཇི་སྙེད་དང༌། །ཤཱ་རིའི་བུ་དང་མཽངྒལ་བུ་དང་འོད་སྲུང་ཆེ། །སྤྲུལ་སྐུ་ཐུབ་དབང་ཉིད་དང་སྐྱོབ་པ་ཁྱོད་ཉིད་ཀྱང༌། །མྱ་ངན་འདའ་ཁར་སྐུ་ཡི་རྫུ་འཕྲུལ་སྟོན་པར་མཛད། ། མཚུངས་སྦྱོར་གྱི་རྒྱན་གཉིས་པ།་་་་་ རྟོགས་ལྡན་འཕགས་པ་ཞེས་བྱས་འཁྲུལ་འཁོར་རོལ་རྩེད་དང༌། །སྐྱོབ་ཁྱོད་ཁྲི་ལས་མཁའ་ལ་བྱ་བཞིན་འཕར་བ་དང༌། །ལྷོ་སྤྲིན་སྡོད་དང་གློག་གི་རྩེ་དགའ་རྣམས་ཀྱང་ནི། །སྒོ་གླེགས་འཕྲོགས་པའི་སྐད་ཅིག་གཉིས་པར་མ་གནས་སོ། ། འགལ་རྒྱན་ཡོན་ཏན།་་་་་ དེ་ལྟར་སྐུ་ཡི་རྫུ་འཕྲུལ་བསྟན་ཡང་རྟོགས་ལྡན་འཕགས་ལས་འཁྲུལ་འཁོར་ལེན། །རང་རེ་དཔོན་སློབ་གྲུབ་རྟགས་འགྲན་ཞེས་དགྱེས་པའི་བཞད་གད་ཅི་ཡང་མཛད། །དམག་ཟིངས་ཕྲིན་ལས་ཤིག་མང་ཁྱོད་ཀྱི་ལས་ངན་མཐུ་ཞེས་ཁྲེལ་ནས་བཞད། །ད་ལོ་སོ་སོར་ཐོད་པ་འབོར་ཞེས་སྐྱོ་བའི་བཞད་གད་མཛད་དོ། ། བྱེད་ལས་འགལ་རྒྱན།་་་་་ བཀའ་བརྒྱུད་བསྟན་ལ་ལྷག་པར་ཆགས་ཁྱོད་ཆགས་སྲེད་ཉེས་པ་སེལ་ལ་མཁས། །བཅོས་མའི་ཆོས་ལ་གཅིག་ཏུ་སྡང་ཁྱོད་ཞེ་སྡང་འདུལ་ཕྱིར་ཤིན་དུ་བཙུན། །དམ་ཚིག་འདྲལ་ལ་ངན་པར་བརྩི་ཁྱོད་རྨེ་གཙང་རོ་སྙོམས་ལྟ་བ་བཟང༌། །བསྟན་པ་གནས་ཕྱིར་དུས་རིངས་བརྩོམ་ནའང་འགྲོ་འདུལ་དཀའ་གཟིགས་ཐུགས་སྣ་ཐུང༌། ། རྣམ་པ་འགལ་རྒྱན།་་་་་ སངས་རྒྱས་བྱང་སེམས་ཆེས་རབ་མང་ཡང་བསྟན་པ་དམ་ཆོས་དགོངས་པ་གཅིག །བསྟན་འཛིན་འཇམ་པའི་དབྱངས་ལྡན་གཅིག་པུ་སྤྲུལ་པ་བྱེ་བ་ཕྲག་བརྒྱ་ཅན། །ཁོ་བོས་ཚོགས་འདིར་ཡང་ཡང་མང་བཤད་ལན་རེའང་སེམས་ལ་འཇོག་མཁན་ཉུང༌། །ཟང་ཟིང་རླུང་ལྟར་གཡེང་བས་མདོ་མེད་སྒྲུབ་པ་རི་ལྟར་སྙིང་པོར་ཚུགས། ། ཡོན་ཏན་འགལ་རྒྱན།་་་་་ ད་ལྟ་དཔོན་སློབ་ཕྲད་འཛོམ་མོད་ཀྱང་སང་གནངས་དཀོན་པའི་དུས་གཅིག་འོང་ངོ་གདམས་ངག་མང་པོ་གཅིག་ཏུ་དྲིལ། །ཆོས་ར་འདི་ཀར་ལུས་གནད་བསྒྲིམས་ལ་སེམས་ཉིད་ལྷོད་མོར་ངོ་བལྟའི་བྱ་རས་སྒོམ་རྒྱུ་མེད་ལ་སྒོ་ཞིག་ཐོབ། །ཁོ་བོ་ཞིང་ཁམས་གཞན་དུ་དགའ་ཡང་ཁྱེད་རྣམས་ཤུལ་དུ་ལུས་སྙམ་སྐྱེ་བོ་ད་ལྟ་འཛོམ་དུས་དྲི་བཤད་གྱིས། །མང་དུ་གླེངས་ཀྱང་དོན་རྩ་གཅིག་པོ་ཚེ་འདི་ཡུན་ཐུང་སངས་རྒྱས་ཐག་རིང་སྒྲུབ་པ་སྙིང་པོར་ལོངས་ཞེས་གསུངས། །

རྫས་འགལ་རྒྱན།་་་་་ ཁྱོད་ནི་དབྱར་ཆོས་མཚམས་གྲོལ་དུས་ནའང་དཔོན་སློབ་ལྷན་ཅིག་མཉམ་བཞག་མཛད། །ལམ་དང་གྲལ་སོགས་འཕོས་པའི་དུས་ནའང་དམ་ཆོས་ཉག་གཅིག་གསུང་ལ་བརྩོན། །ཆོས་མེད་མི་འགའ་སྐྱིད་མདོག་འདོན་ཡང་ཤི་ནས་སྡུག་བསྔལ་འབའ་ཞིག་མྱོང༌། །གཞོན་ལུས་བདེ་བདེ་འདྲ་འདྲ་ཚོ་ཡང་ལོད་ལོད་སྡུག་པོ་སྙག་སྙག་འདྲ། ། སྦྱར་བའི་འགལ་རྒྱན།་་་་་ ལུས་མཛེས་སྟོན་ཀའི་ཟླ་ལྟར་མཛེས་ཀྱང་འཆི་བདག་དགྲ་གཅན་ལག་པས་ཟིན་ཚེ་འཁོར་མང་རྒྱ་མཚོ་ལྟ་བུའི་དཀྱིལ་ནས་གྲོགས་མེད་རེའུ་སྤྱང་ཀིས་ཁྱེར་ལྟར་མུན་ནག་གཤིན་རྗེའི་དོང་དུ་འཇུག་ཕྱིར་ཆར་མུན་འཐིབས་འདྲའི་བར་དོའི་འཕྲང་ལ་འགྲོ་དགོས་སོམས་ལ་དམ་པའི་ཆོས་རེ་གྱིས། །ལོངས་སྤྱོད་རྒྱ་མཚོ་ལྟ་བུ་ཡོད་རུང་སྦྱིན་པ་ཆུ་ཐིགས་ཙམ་ཞིག་མི་ཐེངས་ཆོས་པའི་ང་རྒྱལ་རི་བོ་མཐོ་ཡང་བདག་འཛིན་ཁྲོན་པའི་གཏིང་དུ་ཞུགས་ནས་ཁ་བཤད་ཆུ་འཛིན་ཆེས་མང་བསགས་རུང་ཟབ་དོན་ཆར་མེད་འབྲུག་སྒྲ་བོར་ལ་སྙིང་པོ་དོན་གྱི་གདམས་ངག་ཟབ་མོ་ཚོལ། །ཤེས་རབ་ཆུང་ལ་དྲན་པ་རྨོངས་ཀྱང་འདོད་ཆགས་ཆེ་ལ་ཞེ་སྡང་རགས་པས་ཚེ་གང་སྐད་ཅིག་ཆོས་མ་དྲན་རུང་ཉོན་མོངས་མཚོན་བརྒྱ་རྟག་ཏུ་བཟུང་ནས་དལ་འབྱོར་སྟོང་ལོག་བྱེད་ཕོད་དཔའ་བོ་དམྱལ་བར་རྒྱང་མཆོངས་འབྲོས་པའི་བདར་མ་འདི་ལ་སྙིང་རྗེ་ལྷག་པར་བསྐྱེད་པའང་རིགས། །དགྲ་བོས་ཞེ་སྡང་མེ་མཚོན་སྤར་རུང་བྱམས་པའི་སྤྲིན་གཏིབས་གཞན་ཕན་ཆར་ཕོབ་ཚུལ་ཁྲིམས་བྱིས་པ་གཉེན་འདུན་ཆགས་པའི་ཆུ་བོས་བསྐྱོད་ན་བསྐྱེད་རིམ་གྲུ་ཐོང་མཚན་འཛིན་རླུང་ལ་མོས་གུས་གསེར་གྱི་རྡོ་རྗེ་ཕྱག་རྒྱ་ཆེན་པོ་བསྔོ་བས་འཁོར་བ་སྲིད་དུ་གནས་པར་རྒྱས་ཐོབ་ཅིག ། སྐབས་མིན་བསྟོད་རྒྱན།་་་་་ སྲིད་པའི་བདེ་འདོད་རླུང་གིས་ཆེར་བཏེག་ཡར་རྒྱབ་མི་བདག་ཆུ་ཆེན་དེ་ཡང་དབེན་གནས་འདི་ཡི་རྩེ་མོའི་ངོ་མཚར་བལྟ་བའང་མཐོང༌། །མགོན་ཁྱོད་ཐུགས་རྗེའི་རབ་གསལ་མེ་དཔུང་འབར་བའང་འབྲོག་ཁམས་དམན་ཁྱིམ་ལྕོང་རོང་ཁུང་བུར་བག་ཕབ་འབྲེལ་ཚད་དོན་ལྡན་འཇུག་པ་མཚར། །ཆོས་ཁྲིམས་རིན་ཆེན་གཤིན་རྗེ་འཆི་ཁའི་རླུང་གིས་རྣམ་ཤེས་གཡོ་བ་བླ་མ་ཁྱོད་ཉིད་དྲན་པའི་མོས་གུས་རི་བོ་ལྷག་པར་གནས། །ཁྱོད་ཐུགས་གཡོ་མེད་ཏིང་འཛིན་ས་གཞིར་སློབ་བུ་གང་དེའི་རྣམ་ཤེས་བར་དོའི་འཕྲང་སྒྲོལ་དྲི་བཞོན་མཁའ་སྤྱོད་གནས་སུ་བསྐྱེལ་ནུས་མཚར། །

ཟོལ་བསྟོད་རྒྱན་དང་པོ།་་་་་ ཁྱོད་ནི་འདོད་ཡོན་ཀུན་ལ་སྲེད་པ་མི་མངའ་ཡང༌། །གསོལ་ཇ་བཟང་པོ་དུས་སུ་བཞེས་ལ་དགྱེས་པ་སྙམ། །གསོལ་ཇ་གཟུངས་དར་གདོན་གྱིས་བཏབ་ནས་དབུགས་སོང་ཡང༌། །བྱིན་རླབས་ཙམ་གྱིས་སོས་པར་མཛད་པ་མ་ལགས་སམ། ། ཟོལ་བསྟོད་གྱི་རྒྱན་གཉིས་པ།་་་་་ ཁྱོད་ཀྱི་བཟོ་བོ་སྤྲུལ་སྐུ་རྡོ་རྗེ་རྒྱལ། །གདོན་གྱིས་བཟུང་ནས་གཞན་གྱིས་མ་ཕན་ཚེ། །གདོན་བསྐྲད་ལྷ་བཟོ་འཕྲལ་དུ་བདེ་མཛད་པ། །ཁྱོད་ལ་ཆགས་སྡང་མི་མངའ་དེ་རྫུན་ནམ། ། ངེས་བསྟན་རྒྱན།་་་་་ གང་ཞིག་གང་གིས་བསྐྱེད་ཅིང་གང་ལ་གང་ཕན་འདོགས་བྱེད་དེ་དང་དེ་ནི་དེ་དེའི་གཉེན་དང་གྲོགས། །རྩེ་མོ་ཅན་གྱིས་གཟི་བརྗིད་དང་ནི་ཉིན་མོར་བྱེད་པས་པདྨོའི་ཚལ་ལ་ཇི་ལྟ་བ་བཞིན་དུ། །ཐུབ་པའི་བསྟན་ལ་རྒྱལ་བ་ཉིད་དང་འཕགས་པའི་ཡུལ་དུ་ཀླུ་སྒྲུབ་བྱོན་པ་ཡང་ནི་དེ་ཁོ་ན། །རིན་ཆེན་དཔལ་དང་ཀུན་དགའི་ཞབས་ཁྱོད་ཕྱག་རྒྱ་ཆེན་པོའི་གནས་མལ་དོན་དུ་བཀའ་བཏགས་ཞྭ་སོགས་སྤེལ། ། ལྷན་ཅིག་བརྗོད་རྒྱན་དང་པོ།་་་་་ དུས་དེ་ཉིད་ན་རྩོད་དུས་མཚོན་བྱེད་ནམ་ཡང་མི་གཏོང་རྒྱལ་བའི་ལུང་བསྟན་ཨུ་རྒྱན་ལུང་དང་དུས་མཚུངས་སུ། །མིང་ཙམ་གྱིས་ནི་གོ་ཏམ་སློབ་མར་ཁས་མཆེ་མང་དག་ཆུ་སྲིན་རྒྱལ་མཚན་གྱིས་བསྟན་ལམ་དུ་བསམ་སྦྱོར་མཚུངས། །མཚོན་གྱི་བསྐལ་པ་བརྡོ་བའི་དུས་དང་ཀུན་དགའི་ཉི་མ་བ་ལང་སྤྱོད་གླིང་བཞུད་པར་རྩོམ་པའང་དུས་མཉམ་དུ། །རྗེ་བཙུན་ཁྱོད་ནི་དཔའ་བོ་མཁའ་འགྲོས་ཏི་སྒྲོ་འགྲམ་གྱི་ཁྲུས་ཀྱི་རྫིང་བུར་སྤྱན་དྲངས་ཇི་བཞིན་དུས་ལ་བྱོན། ། ལྷན་ཅིག་བརྗོད་རྒྱན་གཉིས་པ།་་་་་ མེ་ཏོག་མདའ་ཅན་སྨོན་ལམ་འཕོང་རྒྱང་དང༌། །ཞིང་གཞན་སྤྱན་འདྲེན་ལྕགས་ཀྱུ་རིང་པོས་འདིར། །ཁྱོད་ཐུགས་ཟིན་དང་ཁྱོད་སྐུ་ཁྲུས་རྫིང་དུ། །དཔའ་བོ་མཁའ་འགྲོའི་མཆིད་ལན་མགུར་དུ་བཞེས། ། ཡོངས་བརྗེས་ཀྱི་རྒྱན།་་་་་ རྣམ་རྟོག་ལུས་ཀྱི་རི་བོ་མཐོ་ཁྱོད་རང་དགར་སྡོད་ཅིག་མཁྱེན་བརྩེའི་ཉི་ཟླ་ཟུང་ཞིག་ང་ནི་མཁའ་ལ་འགྲོ། །གླིང་བཞི་ཡོངས་ལ་ཕྱིན་པའི་རྗེས་སུ་འཁོར་ལོ་རྩིབས་བརྒྱད་ཞབས་དྲུང་དེ་གར་ཡང་ཡང་མཇལ་བའི་སྨོན་ལམ་འདེབས། །རྡོ་རྗེའི་གླུ་འདི་བུ་སློབ་ཁྱེད་རང་རྣ་བར་ཞོག་དང་དད་པའི་གསལ་འདེབས་དུས་སམ་རྒྱུན་གྱི་རྣ་རྒྱན་ཡིན། །བྲོ་ཅིག་འཁྲོབས་ལ་གསོལ་བ་ཐོབ་དང་གསོལ་བཏབ་མེ་ཏོག་ཕྲེང་མཛེས་དེ་ཡང་ཁོ་བོའི་རྣ་བའི་རྒྱན་དུ་འཆང༌། །

ཤིས་བརྗོད་རྒྱན།་་་་་ དེ་ནས་མཚེའུ་ཁ་བདེ་མཆོག་ཞིང་དུ་རིངས་པར་སྤྱན་དྲངས་གདུལ་བྱའི་བསོད་ནམས་སྤེལ་སླད་སྐུ་ཡི་རིམ་གྲོ་ཆེས་མང་དག་ཀྱང་སྲིད་ཞུར་བཞེས། །ཕྲིན་ལས་ཁ་ལོ་མགོན་པོའི་མཚན་གྱིས་ཞུས་པའི་ལན་དུ་བསྟན་པའི་མཛད་འཕྲོ་ཙནྡན་མཛད་བཅུའི་རྟེན་ལ་སོགས་པ་བསྒྲུབ་ཅེས་བཀའ་བསྩལ་མཛད། །མེ་ཕག་སྟོན་འབྲིང་ཚེས་དྲུག་དགུང་ཐུན་ལྔ་བཅུ་རྩ་གསུམ་དགུང་ལོའི་ཁྲི་སྟེང་སྣམ་སྦྱར་བཀའ་བཏགས་སྒོམ་ཞྭ་གསོལ་ནས་དབོན་ལ་བསྟན་པ་བཏད། །དེ་ནས་དབོན་དང་མགོན་པོ་རྒྱལ་མཚན་དཀོན་མཆོག་བཀའ་བསྲུང་བདེན་བྱིན་བརླབས་ཀྱིས་སྒྲིབ་བྱང་ཡོན་ཏན་ཀུན་རྒྱས་གྱུར་ཞེས་བདེ་ཆེན་དབྱིངས་སུ་བཞུགས། ། རབ་སྤེལ་རྒྱན།་་་་་ དེ་ནས་ཉིན་ཞག་མང་པོའི་རིང་ལ་ཆོས་སྐྱོང་སྤྲུལ་པ་མགོན་རྒྱལ་ལ་སོགས་ཞབས་འབྲིང་པ་རྣམས་བཞིན་གྱི་པད་མཚོ་མཆི་མའི་སྐྱར་རྫས་ཕངས་མེད་འཕྱུར་ནས་གདུང་ཤུགས་གེ་སར་རྒྱས་པའི་རྩེ་མོར་ཉམས་སྣང་ཁྱོད་སྐུའི་བུང་བ་ལྡིང་ལ་གསུང་གི་ཉི་མ་ནུབ་པའི་དབང་གིས་དགའ་བའི་འདབ་མ་སོ་སོར་ཁ་ཟུམ་ལུས་མཛེས་འདབ་བརྒྱའི་སྡོང་པོ་ཆེར་འདར་གྱད་ཀྱི་ཡུལ་དུ་ཐུབ་དབང་ཇི་བཞིན་གཟིམ་ཆུང་ནང་དེར་སྤྲུལ་པ་བསྡུས་ཚེ་འཁོར་གྱི་ལུས་དང་ས་ཆེན་འདི་ཡང་དུས་མཉམ་རྣམ་པ་དྲུག་ཏུ་གཡོས་སོ། །སླར་ཡང་ཁྱོད་ཀྱི་ཐུགས་རྗེའི་ཕོ་ཉ་གདུལ་བྱ་པདྨོའི་ཚལ་འདི་སྐྱོང་ཕྱིར་ཉི་མ་འཆར་ཀའི་དཀྱིལ་ལྟར་མཛེས་པའི་ཀུན་གསལ་དཔལ་མོ་འཇའ་ཚོན་གོས་གྱོན་མེ་ཏོག་ཕྲེང་མཛེས་དོ་ཤལ་ཚར་ཚར་ལྷ་རྫས་སྤོས་ཀྱི་དུད་པ་ཆིལ་ཆིལ་སྐྱོབ་པའི་སྐུ་ལ་འབུལ་བར་སྙམ་སྙམ་པི་ཝང་གླིང་བུ་སྐྱུ་རུ་རུ་བ་ཉིན་མཚན་ལྷ་ཡི་རྔ་སྒྲ་དིར་དིར་མཁའ་འགྲོའི་ཌ་མ་རུ་སྒྲ་ཁྲལ་ཁྲལ་བུ་སློབ་མང་པོའི་རྣ་བར་ལྷང་ལྷང་འཛིན་མེད་སྟོང་པའི་ངང་དུ་ཁྲོལ་ཁྲོལ་ཐུགས་རྗེས་མྱ་ངན་སངས་པའང་སྙམ་མོ། །བདག་ཅག་འདི་ལྟར་མགོན་སྐྱབས་བྲལ་བའི་སྡུག་བསྔལ་དྲག་པོས་གཟིར་བའི་དུས་ན་སྔོ་སངས་བུ་མོ་གདོང་པ་བཀྲུས་ཏེ་བཻ་ཌཱུརྻའི་བཞིན་ཤིན་དུ་གཙང་བས་ལྷ་རྫས་མེ་ཏོག་ཚེམས་དཀར་ཕྲེང་བ་སུན་པ་མེད་པར་ནམ་ཡང་སྟོན་ན་ཁྱོད་དང་ངེད་ལ་འཁོན་ལན་ཅི་ཡོད་ནམ་ཟླ་དགུན་གྱི་ནེའུ་སིང་རྣམས་ཀྱང་ཧ་ཅང་དགའ་བའི་བཞིན་གྱི་དབུས་ནས་མེ་ཏོག་སར་པའི་ཟུར་མིག་མང་པོས་ངེད་ལ་སྔོན་དུ་ཡུན་རིང་བལྟ་འམ་ནགས་ཀྱི་རྐང་འཐུང་ལྡུམ་ར་སོ་སོའི་མེ་ཏོག་འདི་ཡང་སུ་ལ་འབུལ་ལམ། །དེ་ལྟ་མོད་ཀྱི་སྤྲུལ་སྐུའི་ཉི་མ་ལན་ཅིག་ནུབ་ཀྱང་ཡང་ཡང་འཆར་ཞེས་གདུལ་བྱ་རྣམས་ལ་གསལ་བར་བསྟན་ཕྱིར་སྨིན་པའི་ནས་འབྲུ་ཏིང་ཕོར་ནང་དུ་ཕུང་པོར་སྤུངས་ནས་ཁྱོད་ལ་མཆོད་ཚེ་ཏིང་ཕོར་ནང་གི་ནས་ལས་མྱུ་གུ་རིམ་གྱི་སྙེ་མའི་བར་དུ་འཁྲུངས་པ་འདི་ལྟའི་སྒྱུ་འཕྲུལ་ངོ་མཚར་ལྟད་མོ་དད་དང་མ་དད་བར་མའི་གདུལ་བྱ་ཀུན་ལ་མཐུན་སྣང་ཉི་མ་བཞིན་གྲུབ་རྒྱུ་དེས་གདུལ་བྱ་གཞན་དང་གཞན་ཡང་སྔར་མེད་དད་པའི་མྱུ་གུ་སྐྱེས་ཏེ་ཐར་པའི་ལོ་ཐོག་རྒྱས་པར་མཛད་དོ། །

དགོངས་པ་ཅན་གྱི་རྒྱན།་་་་་ དེ་ལྟར་སྐྱོབ་པ་ཀུན་དགའ་རིན་ཆེན་རྒྱལ་མཚན་དཔལ་དང་བཟང་པོར་མཚན་ལྡན་བླ་མ་སྐུ་བཞིའི་གངས་རིར་བཞུགས་པ་ལ། །མཆོད་རྫས་མོས་གུས་སྲོག་གི་འཁོར་ལོ་རྟ་ལྗང་ཅན་གྱི་ཚ་ཟེར་ཕྲེང་བ་རི་རྒྱལ་གླིང་བཞི་གླིང་ཕྲན་བརྒྱད་རྣམས་དང༌། །རི་ཤིང་བ་ལོ་རྒྱལ་སྲིད་སྣ་བདུན་གཏེར་བུམ་གཟུངས་བརྒྱད་ཉི་ཟླ་གདུགས་རྒྱལ་དོན་རྒྱན་སོ་ལྔའི་ཚོམ་བུ་བཀོད་པ་ཡིན། །མཎྜལ་ཞེས་སུ་གྲགས་འདི་བཤམས་འདི་བཤམས་ནས་དཔེར་བརྗོད་སོ་སོས་ཕུལ་བ་ལགས་སོ་བཞེས་ནས་དངོས་གྲུབ་ཅི་འདོད་སྩོལ། ། མེ་ལོང་ན་རྒྱ་སྐད་དུ་ཡོད་ཀྱང་འགྱུར་ཐལ་བས་མ་ཐོན། །དེ་ནས་སྒྲ་རྒྱན་རྒྱན་བཟང་ཡང༌། །ཡང་དག་མཆོད་གསོལ་གསོལ་འདེབས་དོན། །དོན་མང་ཚིག་ཉུང་ཉུང་བསྡུས་འདི། །འདི་ཙམ་ཞིག་ཏུ་དུ་མ་འདུས། ། ཐོག་མའི་བར་མ་ཆོད་པའི་ཟུང་ལྡན།་་་་་ ཀྱེ་ཀྱེ་སྐྱོབ་པ་རྡོ་རྗེ་འཆང༌། །ལམ་ལམ་སྤྱི་བོའི་རྒྱན་འདི་རུ། །ཝལ་ཝལ་གསལ་ནི་བཏབ་ནས་ཀྱང༌། །ལྷང་ལྷང་གསོལ་བ་འདེབས་ལགས་ན། །འཕྲལ་འཕྲལ་དངོས་གྲུབ་སྩལ་དུ་གསོལ། ། ཐ་མའི་བར་མ་ཆོད་པའི་ཟུང་ལྡན།་་་་་ སྐྱོབ་པ་དྲན་དུས་ཡིད་ལ་ཝལ་ཝལ་ཝལ། །གསོལ་བ་འདེབས་པའི་གླུ་ཆུང་སྐྱུ་རུ་རུ། །བྱིན་རླབས་ཆུ་རྒྱུན་རྒྱུན་ཆགས་ན་ར་ར། །རང་སེམས་འོད་གསལ་ངང་དུ་ས་ལ་ལ། ། བར་ཆོད་ཅིང་མ་ཆོད་པའི་རྐྱང་རྒྱན།་་་་་ ཀུན་ཁྱབ་ཀུན་གཞིའི་གནས་ལུགས་ངོ་སྤྲོད་ཕྱིར། །དགའ་བཞིའི་དགའ་སྟོན་གདུལ་བྱ་སྐལ་བཟང་ལ། །རིན་ཐང་རིན་གྱིས་རྙེད་དཀའ་མཆོག་སྩོལ་མཁན། །ཆེན་གསུམ་ཆེན་པོས་མ་རེག་ཁྱོད་ཀྱིས་སྩལ། ། དབྱངས་ངེས་པ་བྱ་དཀའ་བ།་་་་་ མཚན་ལྡན་བླ་མ་དམ་པ་ལ། །གུས་འདུད་ཕུལ་བྱུང་མྱུར་དུ་འབུལ། །སྙིང་གི་དཀྱིལ་འདིར་ཡིད་ཀྱིས་དམིགས། །ཡེ་ཤེས་བདེ་སྟེར་ཁྱེད་མཁྱེན་ཞེས། །མཆོད་གསོལ་རྩལ་འདོན་འོ་དོད་འབོད། །ཁྲིག་ཕྲོག་བྲང་མགྲིན་དཔྲལ་སྐར་དྲོངས། །ལྷན་ཐབས་པ་ལ་ནས་བ་བཏགས། །མྱུར་སྤྱིས་ཕྱག་བྱེད་ཁྱེད་སྐྱབས་གྱིས། །ཀ་ལ་པིངྐའི་དབྱངས་སྙན་པོ། །ཁ་ཙམ་མིན་པའི་གདུང་ཤུགས་ཀྱིས། །ག་ཤེད་རྒྱང་རིང་འབོད་ཚུལ་ལྟར། །ང་རོ་དྲག་པོས་གསོལ་བ་འདེབས། །ཅ་མ་ལི་ཡི་ཟོལ་སྦྱོར་མིན། །ཆ་ལུགས་མཛེས་མཚོན་ཡང་མིན་པར། །ཇ་སོགས་ལེགས་སྤྱོད་དུས་ན་ཡང༌། །ཉ་བཞི་བསྒྲིམས་པའི་ལུས་ཕྱག་བཅས། །ཏ་ཐཱ་ག་ཏ་ཉིད་དངོས་དང༌། །ཐ་དད་མིན་པའི་བླ་མ་ལ། །ད་ལྟ་ཉིད་དུ་གསོལ་བ་འདེབས། །ན་ཡང་རེ་ས་ཁྱེད་རང་ལགས། །པ་ལ་ཤ་ཡི་ནགས་གསེབ་ཏུ། །ཕ་རོལ་སྐྱེ་བོས་དབྱེན་བྱས་ན། །བ་སྤུ་གཡོ་བཞིན་གསོལ་བཏབ་ན། །མ་ལུས་དངོས་གྲུབ་ཁྱོད་ཀྱིས་སྩོལ། །ཙ་ར་ཀ་པའི་ཚིག་རྒྱན་ཙམ། །ཚ་གྲང་སྡུག་བསྔལ་སེལ་ཐབས་མིན། །ཛ་ལང་མིན་པའི་ཞི་དུལ་གྱིས། །ཝ་ལེར་གསོལ་བ་བཏབ་ན་འགྲུབ། །ཞ་ཉེ་མ་འདྲེས་དངུལ་བཟང་ལྟར། །ཟ་འཐུང་ཚེ་འདིའི་འཁྲིས་མེད་པར། །འ་བཏགས་ཨཱ་ནནྡ་ཁྱོད་ལ། །ཡ་མཚན་སྙིང་ནས་གསོལ་བ་འདེབས། །ར་ས་ནཱས་བསྐྱེད་བདུད་དང་ནི། །ལ་ལ་ནཱས་བསྐྱེད་ཉོན་མོངས་པ། །ཤ་འཁོན་དེ་གཉིས་མྱུར་དག་ནས། །ས་ཆེན་འཕགས་ལམ་ཐོབ་པར་མཛོད། །ཧ་ལོ་ལ་སོགས་མེ་ཏོག་དང༌། །ཨ་ཀ་རུ་སོགས་བདུག་སྤོས་འབུལ། །ཨུ་དུམ་བཱ་ར་དང་འདྲ་བའི། །ཨེ་མ་སྐྱོབ་པས་བྱིན་གྱིས་རློབས། །རྒྱལ་སྲས་སྤྲུལ་ཀླུ་སྐྱོབ་ཀུན་དགའ། །ཀུན་དགའ་ཀུན་སྐྱོབ་ཀླུ་སྤྲུལ་སྲས། །ཁྱོད་བསྟོད་ཚེག་བར་བདུན་པ་ལ། །བརྒྱད་པ་བསྣན་ཞིང་ཡང་བརྒྱད་བཟླས། །ཕྱེད་འཁོར་ཀུན་འཁོར་ཀུན་ཏུ་བཟང༌། །ཐོག་མཐའི་བདུན་བདུན་བར་ནས་གཉིས་དོར་ཏེ། །ལུགས་ལྡོག་འདོན་ན་ཕྱེད་དུ་འཁོར་བས་བསྟོད། །འཁོར་མར་བཅུ་དྲུག་འདོན་ན་ཀུན་འཁོར་བསྟོད། །ཀུན་ཏུ་བཟང་དང་བ་ལང་གཉི་བ་ཡི། །བསྟོད་པ་འདིས་ཀྱང་སྐྱོབ་ཁྱོད་མཉེས་གྱུར་ཅིང༌། །ཞེས་སྐྱོབ་པ་ཀུན་དགའ་རིན་ཆེན་མཚན་ལྡན་གྱི་རྣམ་པར་ཐར་པ་དངོས་གྲུབ་ཆར་འབེབས་སྙན་དངགས་ཀྱི་འབྲུག་སྒྲ་ཟབ་མོ་ཐ་སྙད་ཀྱི་གཞུང་ལུགས་ཆེན་པོ་འདི་ནི་རྗེ་བཙུན་དེ་ཉིད་ཀྱི་སྐུའི་གདུང་དབོན།

ཐུགས་ཀྱི་སྲས་པོ་གསུང་གི་རྒྱལ་ཚབ་ཏུ་དབང་བསྐུར་བརྙེས་པ་དབོན་རིན་པོ་ཆེ། རིན་ཆེན་ཕུན་ཚོགས་ཆོས་ཀྱི་རྒྱལ་པོའི་ཞལ་མངའ་ནས་དགོངས་པ་བླངས་ཤིང་བཀས་ཀྱང་ཟུར་མར་བསྐུལ་བའི་སྣང་བ་ཐོབ་པ་ལ་བསྟེན་ནས་ཡུལ་མཐའ་འཁོབ་ཀྱི་སྙན་དངགས་མཁན་རྡོ་རྗེ་རྒྱལ་མཚན་དཔལ་བཟང་པོ། མིང་གཉིས་པ་འབྲི་གུང་པཎྜི་ཏས་སྐྱོབ་པ་དེ་ཉིད་ཀྱིས་དུས་རྟག་ཏུ་བྱིན་གྱིས་བརླབས་པའི་ཕོ་བྲང་མཚེའུ་ཁ་བདེ་ལྡན་གྱི་འདབས་སུ། སྐྱོབ་པ་དེ་ཉིད་ཞིང་གཞན་དུ་བྱོན་པའི་ཕྱི་ལོའི་དུས་ཆེན་ས་བྱི་ཀུན་འཛིན་ལོའི་སྟོན་འབྲིང་ཧོར་ཟླ་དགུ་པའི་ཚེས་དྲུག་ལ་དབུ་ཚུགས་ནས། །ཕྱི་མའི་ཚེས་དྲུག་ལ་རྫོགས་པར་གྲུབ་པའོ། །སྐྱོབ་པ་འཇིག་རྟེན་གསུམ་མགོན་བྱོན་ནས་འདི་ཡན་ལ་ལོ་གྲངས་དྲུག་ཅུ་སྐོར་དྲུག་དང༌། །ཞག་མ་ཉི་ཤུ་རྩ་བཞི་ཡོངས་དྲིལ་སུམ་བརྒྱ་དང་བརྒྱད་ཅུ་གྱ་ལྔ་སོང་བའོ། །སྔོན་བྱོན་མཁས་པའི་སྙན་དངགས་ཀྱི་བསྟན་བཅོས་བོད་ཡུལ་འདི་ན་བཞུགས་པ་ཤིན་ཏུ་མང་པོ་བ་དག་ལ་ཡང༌། དཎྜིའི་གཞུང་ཙམ་མ་གཏོགས། དོན་རྒྱན་རྣམས་དང༌། སྒྲ་རྒྱན་སོ་སོ་མ་འདྲེས་པ་ལ། སྐབས་ཀྱི་བརྗོད་བྱ་དང་འབྲེལ་བ་འདི་ལྟ་བུ་སུས་ཀྱང་མཛད་པ་མི་འདུག་པས་མཁས་པ་རྣམས་ཀྱིས་རྗེས་སུ་ཡི་རང་བའི་ཕྱག་གིས་འཛིན་པ་དང༌། བློ་གྲོས་གཞོན་དུ་རྣམས་འཆད་རྩོམ་གྱི་སྐས་ལ་འཛེགས་ནས། མདོ་རྒྱུད་ཀྱི་ཁང་བཟང་དུ་ཅི་བདེར་བགྲོད་ནུས་པའི་དམིགས་རྐྱེན་དུ་གྱུར་ཏེ། རྒྱུ་དེས་ཀྱང་རྒྱལ་བ་སྲས་བཅས་དགྱེས་པའི་དངོས་གྲུབ་ཆེན་པོར་གྱུར་ཅིག སྨྲས་པ། །བདག་འདྲ་དུས་མཐའ་མཐའ་ཁོབ་ཡུལ་དུ་དུ་མའི་ལས་ངན་ངན་སྐྱུགས་ཁྲོད་གནས་གནས་ངན་ལེན་སྤེལ། །ཚིག་གི་ཚིག་རྒྱན་ཡིན་རློམ་རློམ་པས་ཁེངས་འདི་འདི་ན་བརྡ་དོན་དོན་རྟོགས་མགོར་མཉམ་འགར་མ་བསྟན། །བསྟན་བཅོས་སྐྱེས་བུ་བུ་ངན་ལག་ན་ན་ཆུང་གཟུགས་མཛེས་མཛེས་མིན་བལྟ་ལྡོངས་འདྲ་ཞེས་བཤད། །བཤད་ཉན་ལ་ཕན་ཕན་བདེའི་ལམ་སྟོན་སྟོན་པའི་དམ་ཆོས་ཆོས་བཞིན་སྟོན་ན་འདི་དགོས་སོ། །སྡེ་པ་བཞི་པའི་ཐ་མ་ནི། །དབྱངས་ཡིག་གཉིས་པ་ལ་བཅིབས་ནས། །དང་པོའི་གསུམ་པའང་དེར་བཅིབས་པ། །དེ་ལ་མཐར་གནས་གཉིས་པས་བསྟན། །དེ་འོག་གཉིས་པའི་གསུམ་པ་ནི། །དབྱངས་ཡིག་ལྔ་པའི་གདན་ལ་བཞུགས། །སླར་ཡང་སྡེ་པ་བཞི་པའི་མཐའ། །དབྱངས་ཡིག་དང་པོ་ཉིད་ལ་གནས། །འདི་ནི་གབ་ཚིག་བཅུ་དྲུག་གི། །ནང་ཚན་གྲངས་སམ་ཐུན་སྒྲའང་ཟེར། །ནཱ་གརྫུ་ན་ཀླུ་དང་ནི། །སྲིད་སྒྲུབ་སྒྲ་ལས་གྲངས་པ་ཡང༌། །ཟླ་བ་གྲག་པའི་གཞུང་ན་ཡོད། །འདི་བརྩམས་པ་ཡི་དགེ་བ་འདི། །རང་རྒྱུད་ཡོད་དགེ་དང་འདྲེས་རང༌། །དང་པོའི་སངས་རྒྱས་ཆོས་སྐུ་དང༌། །གཞན་ངོར་སངས་རྒྱས་གཟུགས་སྐུ་གཞན། །གྱུར་ནས་ཕྲིན་ལས་ལྷུན་གྲུབ་གྱུར། །ཙཱ་མ་རི་ཞེས་གནས་འདི་དང༌། །ཨཱ་ནནྡ་རཏྣ་ཞེས་མཚན། །རཏྣ་སམྤནྣ་མཚན་གྱི། །སྒྲ་ལས་དྲངས་པ་ལས་ཀྱང་ནི། །ཛ་ཡ་ཏུ་ས་ཀ་ལ་ཏྲཱ་ཡཱི་རཏྣ་སམྤནྣ་པཱ་དཾ།

ཤུ་བྷ་ཡ་ཏུ་ཛ་ན་ཧཱི་མཱི་ཙཱ་མ་རཱི་རིཀཥཋ་ནེ་ཥུ།། འབྲི་གུང་ཞེས་གནས་འདིར་སྐྱེ་བོ་རྣམས་ནི་རེག་པར་མཛད་དུ་གསོལ།