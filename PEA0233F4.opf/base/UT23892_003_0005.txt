། །རྒྱལ་དབང་ཀུན་དགའ་རིན་ཆེན་གྱི་རྟོགས་པ་བརྗོད་པ་ངོ་མཚར་རྒྱ་མཚོ་ཞེས་བྱ་བ་བཞུགས་སོ།། ༄༅། །ན་མོ་དྷརྨཱ་ཡ། བྷ་ཊཱ་རཱ་ཀ་ཨཱ་ནནྡ་རཏྣ་ཤྲཱི་བྷ་དྲ། ཞེས་དོན་གྱི་སླད་དུ་མཚན་ནས་སྨོས་པ་རྗེ་བཙུན་ཀུན་དགའ་རིན་ཆེན་དཔལ་བཟང་པོའི་ཞབས་ཀྱི། ཕྱི་ནང་གསང་བའི་རྟོགས་བརྗོད། ཚིགས་བཅད་ཉུང་ངུར་སྡེབ་པ། ངོ་མཚར་རྟོགས་བརྗོད་ཀྱི་རྒྱ་མཚོ་ཞེས་བྱ་བ། སྐྱོབ་པ་ཉིད་ཀྱི་ཞབས་ཀྱི་པདྨོ་ལ། རྟག་ཏུ་ཕྱག་འཚལ་ཞིང་སྐྱབས་སུ་མཆིའོ། །བྱིན་གྱིས་བརླབ་ཏུ་གསོལ། ཤར་ཕྱོགས་མངོན་པར་དགའ་བའི་ཞིང་ཁམས་ན། །སངས་རྒྱས་མི་འཁྲུགས་རྒྱལ་པོ་བཞུགས་པ་དེའི། །ཐུགས་སྲས་བྱང་སེམས་ལི་ཙ་བཱི་གཞོན་ནུ། །ཐུབ་དབང་བསྟན་པ་གོག་ལ་མགོན་་་་་་སངས་རྒྱས་མི་འཁྲུག་དེས་སྐུལ། །རྒྱལ་སྲས་དེ་་་་་་ལི་ཙ་བཱི། ཡིས་སྤྲུལ་པ་ཆེས་མང་བཀྱེས། །རྒྱ་གར་གྲོང་ཁྱེར་ཡངས་པ་ཅན་གང་དེའི། །ཁང་སྟོང་ཞིག་ཏུ་་་་་་ན་རྫུ་བཏབ་ནས། ནད་པའི་ཚུལ་བསྟན་ཚེ། །སྟོན་པས་ཉན་ཐོས་ལྔ་བརྒྱ་ནད་འདྲིར་བཏང༌། །ཉན་ཐོས་དེ་རྣམས་སྟོང་ཉིད་ཆོས་སྒྲས་བཏུལ། །དེ་རྗེས་སྟོན་པས་བསྐུལ་ནས་འཇམ་དབྱངས་བྱོན། །མལ་ཁྲིར་ཉལ་ལ་ཁྱོད་ནད་གང་ཡིན་དྲིས། །ནད་འདི་སྙིང་རྗེ་ཆེན་པོ་ལས་བྱུང་ཞེས། །དེ་སོགས་ངེས་དོན་ཆོས་ཀྱི་སྒོ་མང་ཕྱེ། །དེ་དུས་ཤཱ་རིའི་བུ་ནི་འདི་སྐད་སེམས། །ཁང་སྟོང་འདི་རུ་སྡོད་པའི་སྟན་མེད་སྙམ། །གཞོན་ནུས་ཤེས་ནས་འཇམ་དཔལ་ལ་སྨྲས་པ། །ཁྱོད་ཀྱི་ཁྲི་སྟན་གང་བཟང་མཐོང་དེ་ཤོད། །སངས་རྒྱས་ལྷུན་སྒྲོན་ཞིང་གི་ཁྲི་སྟན་ཉིད། །ཁྲི་སྟན་གཞན་ལས་བཟང་ཞེས་འཇམ་དཔལ་སྨྲ། །དེ་ཚེ་ལི་ཙ་གཞོན་ནུས་བསམས་མ་ཐག །སེང་ཁྲི་སུམ་ཁྲི་ཉིས་སྟོང་ཁྱིམ་དེར་བྱུང༌། །འཇམ་དབྱངས་ལ་སོགས་བྱང་སེམས་ཉན་ཐོས་འཁོད། །ཤཱ་རིའི་བུ་ཡང་བསོད་སྙོམས་གང་བཟའ་སྙམ། །གཞོན་ནུས་ཤེས་ནས་སྤོས་མཆོག་བརྩེགས་ཞིང་གི །ཞལ་ཟས་བླངས་ནས་འཁོར་རྣམས་ཚིམ་མཛད་ཅིང༌། །མངོན་དགའི་ཞིང་ཡང་ཞིང་འདིར་བཅུག་པ་སོགས། །རྫུ་འཕྲུལ་ཆོས་ཟབ་བསྟན་པས་ཐམས་ཅད་བཏུལ། །གཞོན་ནུས་སླར་ཡང་ལོ་གྲངས་བཞི་བརྒྱ་ན། །བྷེ་ཏའི་ཡུལ་དུ་ཀླུ་སྒྲུབ་ཞེས་བྱར་སྤྲུལ། །ཤཱཀྱའི་བསྟན་ལ་སེང་སྒྲ་ཐེངས་གསུམ་བསྒྲགས། །དང་པོར་གཏམ་ཚོགས་ལས་ཀྱི་རྒྱུ་འབྲས་བསྟན། །བར་དུ་རིགས་ཚོགས་སྟོང་ཉིད་སེང་གེའི་སྒྲ། །ཐ་མར་བསྟོད་ཚོགས་གསང་སྔགས་ཟབ་མོའི་གཏམ། །དེ་ནས་ལོ་གྲངས་སྟོང་དང་ལྔ་བརྒྱའི་དུས། །གཞོན་ནུས་སྤྲུལ་པ་སླར་ཡང་བོད་འདིར་བཀྱེ། །སྐྱུ་ར་འཇིག་རྟེན་གསུམ་མགོན་རིན་ཆེན་དཔལ། །སྙིང་རྗེ་པད་དཀར་མདོ་ལས་ལུང་བསྟན་བཞིན། །ཡུལ་ལ་ཁྱད་འཕགས་ཤིང་ཀུན་སྐྱེ་བའི་ལྗོངས། །གདུང་ལ་ཁྱད་འཕགས་ལྷ་བབ་སྐྱུ་རའི་གདུང༌། །འཁོར་ལ་ཁྱད་འཕགས་དཔའ་བོ་མཁའ་འགྲོའི་ཚོགས། །ཆོས་ལ་ཁྱད་འཕགས་རྒྱལ་ཀུན་དགོངས་པ་གཅིག

།རྟེན་མཆོག་ཁྱད་འཕགས་བཀྲ་ཤིས་སྒོ་མང་པོ། །རྟེན་འབྲེལ་ཁྱད་འཕགས་ཞི་རྒྱས་དབང་དྲག་ཅན། །ཡངས་པ་ཅན་དུ་སྙུང་རྫུ་བཏབ་པ་སོགས། །རིན་ཆེན་དཔལ་གྱི་དུས་རྣམས་སྔར་ལུང་བསྟན། །ལུང་བསྟན་ཐམས་ཅད་ཐོག་ཏུ་བབ་པར་མཛད། །གཞོན་ནུ་ལི་ཙས་སླར་ཡང་སྤྲུལ་པ་བཀྱེ། །འབྲི་གུང་གདུང་རྒྱུད་ཁྲི་ཐོག་བཅུ་གསུམ་པར། །རང་གི་དམ་ཆོས་གསོ་ཞིང་སྤེལ་བྱེད་ཅེས། །བཀའ་ཆེམས་གསེར་ཁང་སྒོ་བཅད་མ་ལས་བསྒྲགས། །ཨུ་རྒྱན་གུ་རུ་པདྨའི་ལུང་བསྟན་ལས། །ཞང་དབོན་འཁྲུགས་པས་དབུས་གཙང་སིལ་བུར་བྱེད། །སྣང་མཛད་མི་གཡོ་རབ་བརྟན་གནས་པ་ནི། །འབྲི་གུང་སྤྱན་མངའ་བཅུ་གསུམ་པ་ཞེས་གསུང༌། །དེ་ཉིད་རྒྱལ་དབང་ཀུན་དགའི་མཚན་ཅན་ཁྱོད། །མཁའ་འགྲོས་བྱིན་བརླབས་སྒྲུ་ཕུ་ཞེས་བྱར་འཁྲུངས། །སྙིང་རྗེ་མཚོན་ཕྱིར་བྱིས་དུས་རྨི་ལམ་དུ། །དམ་ཅན་རྡོ་རྗེ་ལེགས་པས་སྲོག་སྙིང་ཕུལ། །ཤེས་རབ་མཚོན་ཕྱིར་འཇམ་དཔལ་མཚན་བརྗོད་ཀྱི། །ཡིག་འབྲུ་བཀླགས་པས་རང་ཤར་ཐུགས་ནས་ཐོན། །དད་པ་མཚོན་ཕྱིར་ཁུ་བོ་དབང་དྲུང་གི། །ཕྱག་ཕྲེང་སྒྱུ་མ་ལ་བརྟེན་མི་ཕྱེད་ཐོབ། །གཞན་ཕན་མཚོན་ཕྱིར་ན་མཉམ་བྱིས་ཚོགས་དབུས། །ཆོས་འཆད་རྫུ་འཕྲུལ་རོལ་རྩེད་ཅི་ཡང་སྟོན། །ཉམས་མྱོང་མཚོན་ཕྱིར་ཤྲཱི་དབང་རཏྣ་ཡིས། །སྦྱོར་དྲུག་ཕོག་ཚེ་རྟགས་བཅུ་མངོན་དུ་གྱུར། །རྟོགས་ལྡན་མཚོན་ཕྱིར་དཀོན་མཆོག་རཏྣའི་དྲུང༌། །རྣལ་འབྱོར་བཞི་རིམ་རྟོགས་པ་ཤར་ཚུལ་བསྟན། །ཐུབ་བསྟན་འཛིན་ཕྱིར་སྟན་གཅིག་ཚོགས་པ་ཡི། །གཙུག་རྒྱན་མང་ལས་སྡོམ་གསུམ་ཚུལ་བཞིན་ནོད། །ཐབས་ལམ་མཚོན་ཕྱིར་བློ་གྲོས་མཚན་སོགས་ལས། །བསྙེན་སྒྲུབ་ལ་སོགས་བཅོལ་པོ་བདག་པོས་བླངས། །ལུང་བསྟན་མཚོན་ཕྱིར་དྭགས་པོ་ལྷ་རྗེ་སོགས། །རྣལ་ལམ་ནང་དུ་མཇལ་བའི་རྫུ་ཐབས་གསུངས། །རྟེན་འབྲེལ་མཚོན་ཕྱིར་རྣག་ཁྲག་ཟག་པ་དང༌། །མར་མེ་མེ་འབར་བ་ཡི་རྨི་ལམ་བསྟན། །མངོན་ཤེས་མཚོན་ཕྱིར་འདན་ལུང་མཚོ་འགྲམ་དུ། །ལྷ་མོས་མཁའ་ནས་བསྐྱུར་བ་ཐུགས་དྲན་སོས། །སྤྱན་ལྔ་མཚོན་ཕྱིར་ཕྱག་སྟོང་བཅུ་གཅིག་ཞལ། །ཐུབ་དབང་ལ་སོགས་ལྷ་མང་གཟིག་སྣང་ཤར། །མཐུ་སྟོབས་མཚོན་ཕྱིར་བྱ་རོག་ཏུ་སྤྲུལ་པའི། །ཆོས་སྐྱོང་སྐུ་ལས་ཐོན་ཞིང་རྟག་ཏུ་འཁོར། །གདུལ་བྱ་བསྐུལ་ཕྱིར་ཉིན་མཚན་ཐུན་འབྲེལ་བར། །སྒྲུབ་བཟླས་གཏོར་མ་བརྒྱ་ཕྱག་སོགས་ཀྱང་མཛད། །ལས་བཞི་གྲུབ་མཚོན་གུ་རུ་པདྨ་དང༌། །ཨ་ཕྱི་ཆོས་སྒྲོན་ལན་མང་གཟིགས་ཚུལ་བསྟན། །སྐྱོ་བ་བསྐྱེད་ཕྱིར་མྱ་ངན་འདའ་བཞེད་ནས། །མ་འོངས་ལུང་བསྟན་སྤྱི་དགོས་གསལ་པོར་གསུངས། །རིན་ཆེན་དཔལ་དང་ཐུགས་རྒྱུད་གཅིག་མཚོན་ཕྱིར། །དབྱངས་སུ་གཟིམས་པའི་ལྟས་རྣམས་ཚུལ་འདྲར་བསྟན། །ལྷས་མཆོད་མཚོན་ཕྱིར་དགུན་ཡང་མེ་ཏོག་འབར། །སྔར་དད་མེད་པའི་མི་ཡང་དད་པ་སྐྱེས། །བསྟན་རྒྱུན་མཚོན་ཕྱིར་མགོན་པོའི་མཚན་ཅན་ལ། །བཀའ་བསྒོ་ཇི་བཞིན་འཕྲིན་ལས་འཕྲོ་བསྒྲུབས་སོ། །དེ་ལྟར་སྔོན་ཚེ་ལི་ཙ་གཞོན་ནུ་ཡིས། །རྫུ་འཕྲུལ་ཆོས་རྣམས་མ་འོངས་ལུང་བསྟན་ཚུལ། །ཀླུ་སྒྲུབ་དུས་དང་རིན་ཆེན་དཔལ་དུས་དང༌། །ཀུན་དགའི་མཚན་ཅན་དུས་རྣམས་ཆ་འདྲར་བྱུང༌། །ཀླུ་སྒྲུབ་དུས་ན་མཆོད་རྟེན་འབུམ་བཞེངས་པ། །ཆ་འདྲར་ཉིས་སྟོང་བརྒྱད་བརྒྱའི་སྒོ་མང་བཞེངས། །ཀླུ་སྒྲུབ་ཉིད་ལའང་བཙུན་མོའི་སྐུར་པ་དང༌། །རྒྱལ་བུའི་དོན་དུ་དབུ་ཡང་སྦྱིན་པར་བཏང༌། །ཨཱརྻ་དེ་བས་མ་ཧེ་ལ་བརྟེན་ནས། །བཙུན་མོའི་སྐུར་འདེབས་འཕྲལ་དུ་མེད་བྱས་ཤིང༌། །རྫུ་འཕྲུལ་གྱིས་བཞེངས་ཟླ་གྲགས་ལ་སོགས་པའི། །སློབ་མ་རྣམས་ལ་སླར་ཡང་མདོ་སྔགས་གསུངས། །དེ་ལྟའི་ཚུལ་གྱིས་ཀུན་དགའི་ཐུགས་རྗེ་ཡང༌། །འབྲི་སེ་བྱང་ཆུབ་གླིང་པ་དཔོན་སློབ་ཚོགས། །ཡོན་གྱི་བདག་པོར་བཅས་ལ་འཇུག་པ་ཡི། །བསྐུལ་མ་ཆོས་སྐྱོང་སྲུང་མས་མཛད་པའི་འོས། །སྐྱོབ་པ་རིན་ཆེན་དཔལ་དང་ཀུན་དགའི་ཞབས། །གྲུབ་པའི་མཐའ་ལ་ལྟ་བ་སྒོམ་པའི་གནད། །སྤྱོད་པ་འབྲས་བུའི་གནད་དང་བཞི་རུ་ངེས། །ལྟ་བ་དང་པོ་ལས་འབྲས་བདེན་པ་དང༌། །བར་དུ་རང་སྟོང་ཐ་མ་གཞན་སྟོང་ཚུལ། །ཀླུ་སྒྲུབ་གཏམ་ཚོགས་རིགས་ཚོགས་བསྟོད་ཚོགས་ལྟར། །སྟོང་ཉིད་རྒྱུ་འབྲས་ཀུན་དགའི་ཞབས་བཞེད་དོ། །ལས་འབྲས་འཆད་ཚེ་འཁོར་བ་སྡུག་བསྔལ་མཚོ། །མཚོ་ཆེན་བསྒྲལ་བའི་ཐར་ལམ་དུ་འཇུག་ལ། །བྱམས་དང་སྙིང་རྗེའི་རྟ་འཛེགས་གཞན་ཕན་གྱི། །བང་འགྲོས་དགོས་པ་ཀུན་དགའི་ཞབས་དེ་བཞེད། །རང་སྟོང་འཆད་ཚེ་སྣང་གྲགས་ཆོས་འདི་ཀུན། །དཔྱད་ན་མ་གྲུབ་རི་བོང་རྭ་དང་འདྲ། །གནས་ལུས་ལོངས་སྤྱོད་རྨི་ལམ་ཇི་བཞིན་པར། །ཡེ་མེད་རྩ་བྲལ་ཡིན་ཞེས་ཀུན་དགའ་བཞེད། །གཞན་སྟོང་འཆད་ཚེ་ལྐུག་པའི་རྨི་ལམ་དང༌། །གཞོན་ནུའི་བདེ་ལྟར་བརྗོད་མེད་ཉམས་སུ་མྱོང༌། །རང་སེམས་ཆོས་སྐུ་ཕྱག་རྒྱ་ཆེན་པོ་ནི། །དེར་ངོ་འཕྲོད་ཅེས་རྒྱལ་དབང་ཀུན་དགའ་བཞེད། །དེ་ལྟའི་ལྟ་བ་རིམ་པ་གསུམ་བྱུང་བ། །སྣང་བ་སེམས་སུ་གོ་ན་གསུམ་ཁ་བདེ། །ཡོད་ནས་སྣང་དང་མེད་ནས་སྣང་བ་དང༌། །ཡོད་མེད་བརྗོད་བྲལ་སྣང་གསུམ་ཀུན་དགའ་བཞེད། །སྡིག་སྤོང་དགེ་བ་སྒྲུབ་ཚེ་ཡོད་ནས་སྣང༌། །འདི་ནི་ཆོས་འཁོར་དང་པོའི་ལྟ་བ་ཡིན། །ལྟ་བས་ཕུ་ཐག་གཅོད་ཚེ་མེད་ནས་སྣང༌། །འདི་ནི་བར་པ་རང་སྟོང་ལྟ་བར་བཞེད། །ཉམས་མྱོང་འཆད་ཚེ་ཡོད་མེད་བརྗོད་བྲལ་སྣང༌། །གསུམ་པ་གཞན་སྟོང་ལྟ་བར་སྐྱོབ་པ་བཞེད། །སྟོང་ཉིད་རྟོགས་ན་སྟོང་ཉིད་རྒྱུ་འབྲས་སུ། །འཆར་བའི་རྡོ་རྗེའི་ཚིག་རྐང་དེ་བྱོན་ཏོ། །དེ་ཡང་དང་པོར་ལས་འབྲས་བླང་དོར་ཚེ། །འདུན་གྱི་མཆོད་རྟེན་འདི་ནི་ཡོད་ནས་སྣང༌། །དེ་ལ་བསྐོར་བས་བསོད་ནམས་བགོམས་པས་སྡིག

།འབྱུང་བའི་རྒྱུ་མཚན་སྐྱོབ་པ་ཡབ་སྲས་བཞེད། །བར་དུ་ལྟ་བས་སེམས་ཐག་གཅོད་པའི་ཚེ། །མདུན་གྱི་མཆོད་རྟེན་ཡེ་ནས་མེད་བཞིན་དུ། །སྣང་བ་འདི་ལ་མ་བརྟགས་ཉམས་དགའ་ཟེར། །ཀུན་རྫོབ་གཏན་མེད་ཚུལ་འདི་ཀུན་དགའ་བཞེད། །ཕྱི་རབས་པ་རྣམས་ཀུན་རྫོབ་ཆུ་ཡོད་ལོ། །ཆུས་མ་བཀྲུས་ན་སྡིག་པ་མི་འདག་ལོ། །སྟོང་སྐད་སྨྲ་ལ་སྟོང་ཉིད་མ་གོ་བ། །འདི་ཀུན་སྙིང་རྗེའི་གནས་སུ་རྒྱལ་དབང་བཞེད། །དེ་ལྟར་རང་སྟོང་འཆད་པའི་གསུང་རབ་ནི། །འབུམ་ལ་སོགས་པའི་ཤེར་ཕྱིན་མདོ་རྣམས་དང༌། །ཀླུ་སྒྲུབ་དབུ་མ་རིགས་ཚོགས་འཁོར་བཅས་དང༌། །དོ་ཧའི་གླུ་སོགས་ཡིན་ཞེས་སྐྱོབ་པ་བཞེད། །ཕྱི་རབས་པ་རྣམས་བདག་ཡོད་གཞན་ཡོད་ལོ། །མེད་ཅེས་སྨྲ་བ་ཧྭ་ཤང་ལྟ་བ་ཟེར། །ལྟ་བའི་སྙིགས་མ་མཚན་འཛིན་ཁོང་སྐྲན་ཅན། །ཁྱོད་རྣམས་སྙིང་རྗེའི་གནས་སུ་ཀུན་དགའ་བཞེད། །ཐ་མར་ཆོས་ཀྱི་གནས་ལུགས་བསྟན་ཆོག་ཚེ། །སྣང་བ་སེམས་ཡིན་སེམས་ནི་སྒྱུ་མ་འདྲ། །བདེ་ཉམས་འཆར་ཡང་འཛིན་རྒྱུ་མེད་པ་ལ། །གཞན་སྟོང་བདེ་སྟོང་མིང་འདོགས་སྐྱོབ་པ་བཞེད། །འབྲས་བུའི་སྟོང་ཉིད་བྱ་བ་འདི་ལ་ཟེར། །བྲལ་འབྲས་ཆོས་སྐུ་ཕྱག་རྒྱ་ཆེན་པོ་འདི། །ཕག་མོ་གྲུ་རུ་ཆོས་ཁྲི་ཤར་ནུབ་ཀྱི། །གྲུབ་མཐའི་དབྱེ་བ་ཕྱེ་དུས་སྐྱོབ་པས་དགོངས། །དེ་ལ་གྲུབ་ཆེན་རྡོར་རྒྱལ་བཀའ་བསྩལ་པ། །གྲུབ་མཐའ་དགེ་བསྙེན་ས་བཅུ་པ་ཡིས་འཛིན། །འགྱུར་རོ་འགྱུར་རོ་ཨ་ཁུ་ཁམས་པ་འགྱུར། །འཁོར་གྱིས་གླེངས་པས་དོན་འདི་གྲུབ་པར་བཞེད། །རྒྱལ་བས་ལུང་བསྟན་ཀུན་མཁྱེན་དོལ་བུ་བ། །གང་དེའི་གྲུབ་མཐའ་འདི་དང་གནད་གཅིག་ལ། །ཤཱཀྱ་མཆོག་ལྡན་ཞབས་ཀྱིས་དེང་སང་དུས། །སྐྱོབ་པའི་བཞེད་འདི་ལུང་རིགས་མང་པོས་བསྒྲུབས། །སེམས་འགྲེལ་སྐོར་གསུམ་སོགས་ན་ཆེས་གསལ་ཞིང༌། །རྗེ་བཙུན་ཕྱ་པ་སོགས་ཀྱང་འདི་བཞེད་པས། །ཕྱི་རབས་གྲགས་པ་ཅན་གྱིས་འདི་འགོག་ཀྱང༌། །དགག་མི་ནུས་པའི་མཆོག་འདི་སྐྱོབ་པ་བཞེད། །སངས་རྒྱས་ཀུན་གྱི་དགོངས་པ་འདིའི་སྟེང་གཅིག

།མཁས་གྲུབ་ཚད་ལྡན་ཀུན་ཀྱང་བཞེད་པ་ཡི། །ཀུན་རྫོབ་ཡེ་མེད་དོན་དམ་མྱོང་གྲུབ་འདི། །འཇིག་རྟེན་གསུམ་མགོན གྲུབ་མཐར་ཀུན་དགའ་བཞེད། །སྒོམ་པའི་གནད་ལ་སེམས་འཛིན་མང་མོད་ཀྱང༌། །རང་ལུས་ལྷ་སྐུར་སྒོམ་པའི་བསྒྲུབ་གཞི་ནི། །དོན་དམ་རང་སེམས་ཆོས་སྐུ་ཕྱག་ཆེན་ཡིན། །ངོ་བོ་ཆོས་སྐུ་རྣམ་པ་གཟུགས་སྐུར་བཞེད། །རང་སེམས་སངས་རྒྱས་ཡིན་ནས་བསྒོམ་པའི་ལུང༌། །གཤིས་ལ་མི་གནས་བལྟས་པས་མི་འགྱུར་གསུངས། །རང་ལུས་ལྷ་སྐུ་འགྱུར་མེད་བཙན་ས་ཟིན། །མཁའ་འགྲོའི་འཁོར་མང་འདུ་བ་སྐྱོབ་པ་བཞེད། །ཕྱི་རབས་པ་རྣམས་ཐ་མལ་ཕུང་པོ་འདི། །ཡི་དམ་ལྷ་རུ་སྒོམ་ཞེས་བླུན་སྒོམ་བྱེད། །སོལ་བ་བདར་བས་དུང་དུ་མི་འགྱུར་བ། །འདི་ཡང་སྙིང་རྗེའི་གནས་སུ་སྐྱོབ་པ་བཞེད། །ཁ་ཅིག་བསྐྱེད་རིམ་རྟོག་སྒོམ་ཡིན་ནོ་ལོ། །རྟོག་པ་གསལ་ཐེབས་པ་ལ་ངོ་བལྟ་རྒྱབ། །རྟོག་མེད་འཛིན་མེད་ངང་ལ་འཇའ་ལྟར་མྱོང༌། །བསྐྱེད་རིམ་ཕྱག་རྒྱ་ཆེན་པོར་ཀུན་དགའ་བཞེད། །ཁ་ཅིག་མཚོ་ལ་ཉ་ཆུང་འཕར་བ་ལྟར། །བདེན་མེད་དྲན་འཛིན་ཏུ་རེ་རྒྱུན་དུ་དགོས། །ཡིད་ལ་མི་བྱེད་ཧྭ་ཤང་སྒོམ་ཡིན་ལོ། །འདི་འདྲ་སྒོམ་གྱི་གོལ་སར་སྐྱོབ་པ་བཞེད། །ཁ་ཅིག་བསྐྱེད་རིམ་བོར་ནས་ལྟ་རྐྱང་སྒོམ། །འབྲས་བུ་སངས་རྒྱས་སྐུ་གཉིས་འགྲུབ་པ་ལ། །དེ་ལྟ་བསྐྱེད་རྫོགས་ཟུང་འཇུག་བསྒོམ་དགོས་པར། །རྡོ་རྗེ་འཆང་གི་གསུངས་ལྟར་སྐྱོབ་པ་བཞེད། །ཁ་ཅིག་གཞན་ལ་གནོད་ཕྱིར་ལྷ་ཁྲོ་བོ། །བཟླས་ཚོགས་དང་བཅས་བསྒོམས་ཞིང་ཧཱུྂ་ཕཊ྄་བཟློ། །ཕྱི་མ་དམྱལ་བར་འགྲོ་ལ་ཚེགས་མེད་པ། །འདི་འདྲ་འང་སྙིང་རྗེའི་ཡུལ་དུ་རྒྱལ་དབང་བཞེད། །ས་བཀའ་རྙིང་གསུམ་སྒོམ་གྱི་སྙིང་པོ་ནི། །ཅི་ཡང་ཡིད་ལ་མི་བྱེད་མཉམ་བཞག་པས། །ནམ་མཁའ་ལྟ་བུའི་རང་སེམས་གཉུག་མ་མཐོང༌། །གནས་ལུགས་ཕྱག་རྒྱ་ཆེན་པོར་ཀུན་དགའ་བཞེད། །ཁ་ཅིག་དབང་བསྐུར་མེད་ཅེས་བཀའ་བརྒྱུད་སྨོད། །མོས་གུས་སྲོག་གི་འཁོར་ལོའི་རྣལ་འབྱོར་གྱི། །བླ་མ་སྐུ་བཞིའི་གངས་ལས་ཉི་ཤར་བས། །དབང་གི་ཆུ་བོ་མི་ནུབ་སྐྱོབ་པ་བཞེད། །སྤྱོད་པ་ཕྱི་ནང་གསང་བ་དེ་ཁོ་ན། །སོ་ཐར་བྱང་སེམས་གསང་སྔགས་བྷུ་སུ་ཀུའི། །བདག་རྐྱེན་ཐ་དད་སྡོམ་པ་གསུམ་འོང་ཞེས། །གཞན་གྱིས་མ་གོའི་ཁྱད་ཆོས་ཀུན་དགའ་བཞེད། །ཕྱི་རུ་དགེ་སློང་ཉིས་བརྒྱ་ལྔ་བཅུའི་ཁྲིམས། །ནང་ནས་བདག་གཞན་བརྗེ་བའི་བྱང་ཆུབ་སེམས། །གསང་བར་ཀུདྣ་འཕོ་མེད་བདེ་ལ་རོལ། །བླང་དོར་བྲལ་བའི་དེ་ཉིད་སྐྱོབ་པ་བཞེད། །བྱིན་ལེན་གུང་ཚིགས་ཆབ་སོགས་ལ་འབད་ཀྱང༌། །གསོག་འཇོག་རེམ་ཞིང་ཀུནྡ་རྟག་ཏུ་འཛག

།དགེ་སྦྱོང་རུལ་བ་ཉིད་དུ་དུས་འཁོར་ལས། །གསུངས་ལྟར་འཛག་མེད་བདེ་སྐྱོང་ཀུན་དགའ་བཞེད། །མི་འགྱུར་བདེ་རྟེན་ཀུནྡ་འཕོ་མེད་པའི། །ཐབས་ལམ་དང་ལྡན་སྐྱེས་བུ་དགེ་སློང་མཆོག །ཡིན་ཞེས་དུས་འཁོར་ལས་གསུངས་བྷུ་སུ་ཀུ། །ཆོས་གསུམ་ལྡན་ཉིད་དགོས་པར་སྐྱོབ་པ་བཞེད། །འབྲས་བུའི་གནད་ལ་རང་གི་སེམས་ཀྱི་གཤིས། །ཆོས་སྐུར་བཞེད་པ་དྭགས་པོ་བཀའ་བརྒྱུད་ལུགས། །སངས་རྒྱས་ཐམས་ཅད་ཆོས་སྐུ་གཅིག་ཡིན་པར། །མདོ་རྒྱུད་ཀུན་ལས་གསུངས་ལྟར་ཀུན་དགའ་བཞེད། །ཕྱི་རབས་པ་རྣམས་གཟུགས་སྐུ་སངས་རྒྱས་ལོ། །སངས་རྒྱས་སྐྱེ་འཆི་ཡོད་པ་དེ་ངོ་ཚ། །གཟུགས་སྐུ་གདུལ་བྱ་རང་སེམས་ཀྱིས་བསྡུས་པར། །ས་བཀར་རྙིང་གསུམ་གྲུབ་མཐར་སྐྱོབ་པ་བཞེད། །དེ་ལྟར་མངོན་དགའི་ཞིང་ནས་ལི་ཙ་བཱིས། །ཀླུ་སྒྲུབ་རིན་ཆེན་དཔལ་དང་ཀུན་དགར་སྤྲུལ། །ཕྲིན་ལས་མི་ཟད་རྒྱན་གྱི་འཁོར་ལོ་ཡིས། །ཤཱཀྱ་སེང་གེའི་བསྟན་པ་འདི་བཟུང་ངོ༌། །གངས་རིའི་ཁྲོད་འདིར་བསྟན་པ་སྐྱོན་མེད་པ། །རང་སེམས་ཆོས་སྐུའི་རང་ཞལ་ལྟད་མོ་ཡིས། །སྐལ་ལྡན་རྟག་ཏུ་སྐྱིད་པ་འབྲི་གུང་ཆོས། །ས་བཀར་རྙིང་གསུམ་གཅིག་པ་ཀུན་དགའ་བཞེད། ཅེས་བྱ་བ་ནི། རྒྱལ་དབང་ཀུན་དགའ་རིན་ཆེན་དཔལ་བཟང་པོའི་རྟོགས་པ་བརྗོད་པ། ངོ་མཚར་རྟོགས་བརྗོད་རྒྱ་མཚོ་ཞེས་མཚན་དུ་གསོལ་བ་འདི། འབྲི་གུང་པཎྚི་ཏས་ཆོས་སྐྱོང་གི་སྤྲུལ་པ་མགོན་པོའི་མཚན་ཅན་གྱི་དགོངས་པ་བླངས་ནས་བྲིས་པའི་དགེ་བས། འཁོར་བ་མ་སྟོངས་བར་དུ་སེམས་ཅན་གྱི་དོན་བྱེད་ནུས་པར་གྱུར་ཅིག

བདག་དང་འཁོར་འདས་དུས་གསུམ་དང༌། ཡོད་པའི་དགེ་བའི་རྩ་བས། རྣམ་པ་ཐམས་ཅད་མཁྱེན་པ་མྱུར་དུ་ཐོབ་པར་གྱུར་ཅིག། །།མངྒལཾ།།