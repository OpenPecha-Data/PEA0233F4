༄༅། །རྒྱལ་དབང་ཀུན་དགའ་རིན་ཆེན་གྱི་རྣམ་པར་ཐར་པ་སྙན་གྲགས་ལྷ་ཡི་རྔ་ཆེན་ཚངས་དབྱངས་ཀྱི་སྒྲ་བརྒྱ་པ་ཞེས་བྱ་བ་བཞུགས་སོ།།

།ཕྱོགས་བཅུ་དུས་གསུམ་གྱི་བདེ་བར་གཤེགས་པ་ཚད་མེད་ཐུགས་རྗེའི་གཏེར་དུ་གྱུར་པ་ཐམས་ཅད་ཀྱི་མཁྱེན་རྩེ་དང་ནུས་མཐུ་མ་ལུས་པ་ཀུན། གཅིག་ཏུ་བསྡུས་པའི་བདག་ཉིད། ཇི་སྲིད་འཁོར་བའི་རྒྱ་མཚོ་ཆེན་པོ་སྟོངས་པར་མ་གྱུར་གྱི་བར་དུ། སྐུ་གསུང་ཐུགས་ཀྱི་གསང་ཆེན་གྱི་རོལ་པ་ཆེན་པོས་གང་ལ་གང་འདུལ་གྱི་ཚུལ་དུ། འགྲོ་བ་འདྲེན་པའི་ཡོན་ཏན་བཀོད་པ་ཀུན་ལས་ཁྱད་པར་དུ་གྱུར་པའི་སྟོན་པ། སྐྱབས་མཆོག་མཚུངས་པ་ཐམས་ཅད་ཀྱི་དཔེ་ལས་ཡོངས་སུ་འདས་པ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྒོ་གསུམ་གུས་པ་ཆེན་པོའི་ཡིད་ཀྱིས་ཕྱག་འཚལ་ལོ། །དཔག་ཡས་བསྐལ་པར་ཚོགས་གཉིས་ས་ཆེན་སྤྱོད་པའི་རྒྱ་མཚོ་མཐར་སོན་ཞིང༌། །དད་དང་འདུན་དང་སྙིང་རྗེའི་དགོངས་པ་རབ་བརྟན་མངོན་དུ་གྱུར་པ་ལས། །བརྒལ་དཀའ་སྲིད་པའི་འཆིང་བ་ཀུན་གྲོལ་བདེ་ཆེན་སྣང་བའི་མིག་གཅིག་པུ། །གང་དེ་རྒྱལ་དབང་ཀུན་དགའི་མཚན་ཞེས་ས་གསུམ་གྲགས་པའི་བ་དན་གཡོ། །ཇི་ལྟར་རྣམ་རྒྱལ་ཁང་བཟང་རྩེར། །ལྷ་རྣམས་དགེ་བའི་མཐུ་ཡིས་ནི། །ཆོས་ཀྱི་ཤུགས་འཕྱང་ཞེས་བྱའི་རྔས། །བག་མེད་སྤྱོད་ལས་བསྐུལ་བྱེད་ལྟར། །བསོད་ནམས་བྱེ་བས་བསྐྲུན་པའི་སྐུས། །གདུལ་བྱ་དག་པའི་རྣ་དབང་དུ། །བརྒྱད་ཁྲི་བཞི་སྟོང་ཆོས་རྔ་སྒྲོག །ཐབས་ཀྱིས་བླ་མེད་ལམ་ལ་སྦྱོར། །དེ་ལྟར་སྐུ་གསུང་ཐུགས་ཀྱི་གསང༌། །སྙན་གྲགས་ལྷ་ཡི་རྔ་ཆེན་འདི། །ཚངས་དབྱངས་བརྒྱ་ཡི་སྒྲ་ལྟ་བུར། །སྲིད་མཐའི་བར་དུ་སྒྲོག་པར་སྤྲོ། །ཞེས་མཆོད་པར་བརྗོད་པ་དང་བྲི་བར་སྤྲོ་བའི་དམ་བཅའ་སྔོན་དུ་སོང་ནས། སྤྱིར་སངས་རྒྱས་བྱང་ཆུབ་སེམས་དཔའ་ཐམས་ཅད་དང༌། དེ་རྣམས་ཀྱིས་ལུང་བསྟན་ཞིང་རྗེས་སུ་གནང་བའི་སྐྱེས་ཆེན་དམ་པ་ཀུན་གྱི་ཆོས་ཉིད་ནི། ཕྱོགས་བཅུ་ནམ་མཁའི་མཐས་ཀླས་པའི་ཞིང་དུ་མཆིས་པའི་གདུལ་བྱ་སེམས་ཅན་ཐམས་ཅད་ཀྱི་དོན་དུ། སྔོན་གྱི་དུས་ནས་ཕྱི་མའི་དུས་ཀྱི་མུ་མཐར་ཐུག་གི་བར་སྲིད་པའི་གནས་འཆི་འཕོ་བ་དང་སྐྱེ་བའི་སྣང་བརྙན་གྱི་འཕྲུལ་པ་དུ་མས།

ལས་ཉོན་ཤེས་བྱའི་སྒྲིབ་པ་མ་ལུས་པ་སྦྱངས་པའི་ཚུལ། རྒྱུ་འབྲས་ཟབ་མོའི་འཁོར་ལོ་རྟེན་ཅིང་འབྲེལ་པར་འབྱུང་བ། ཆེ་བའི་ཡོན་ཏན་གྱིས་སྣང་སྲིད་འཁོར་འདས་ཐམས་ཅད་མཉམ་པ་ཆེན་པོ་ཞི་བ་ཆོས་དབྱིངས་སྟོང་པ་ཉིད་ཀྱི་ངོ་བོར་ཐུགས་སུ་ཆུད་དེ། རང་དོན་དམ་པ་ཆོས་ཀྱི་སྐུར་སངས་རྒྱས། དེ་བཞིན་ཉིད་ལ་གཡོ་བ་མི་མངའ་བཞིན་དུ། སླར་ཡང༌། སྔོན་གྱི་ཐུགས་བསྐྱེད་ཀྱི་དམ་བཅའ་ཆེན་པོ་ཡོངས་སུ་རྫོགས་པར་བྱ་བའི་ཕྱིར། ཞིང་དེ་དང་དེ་དག་སོ་སོར། བསམ་བཞིན་ཉིང་མཚམས་སྦྱར་ནས། འཁོར་བའི་དུཿཁ་འཇིགས་སུ་རུང་བའི་ར་བར་འཁོར་ཞིང་གནས་སྐབས་དང་མཐར་ཐུག་གི་སྡུག་བསྔལ་གྱི་འཚེ་བ་དུ་མས་གཙེས་པར་གྱུར་པའི་སེམས་ཅན་རྣམས་ལ་ཐུགས་བརྩེ་བར་དགོངས་ཏེ། མཛད་པ་བཅུ་གཉིས་སམ། རྣམ་པར་འཕྲུལ་པའི་སྒོ་ནས་གཟུགས་ཀྱི་སྐུ་རྣམ་པ་གཉིས་ཀྱིས། གང་ལ་གང་འདུལ་གྱི་ཚུལ་དུ། དོན་མཛད་པར་གྱུར་པའི་རྣམ་པར་ཐར་པ་རྣམས་ནི། གང་གིས་བསྐལ་པའི་བར་དུ་བརྗོད་པར་གྱུར་ཀྱང༌། རྫོགས་པའི་མཐའ་ལས་འདས་པ་ཁོ་ན་ཉིད་དོ། །དེ་ལྟ་ནའང་འདིར་སྐབས་སུ་བབ་པ་གླེང་བར་བགྱི་བ་འདི་ནི་རྗེ་བཙུན་ཡོངས་འཛིན་དམ་པ་དེ་ཉིད་ཀྱི་སྐྱེ་བ་འདི་ཡི་རྣམ་ཐར་མཁས་པ་དགའ་བ་བསྐྱེད་པར་བྱེད་པའི་ལུང་དུ་བསྟན་ཚུལ་དང༌། རྨོངས་པ་ཚུལ་རོལ་མཐོང་བའི་མཛད་པ་རྣམས་ལ། རང་བཟོ་དང་སྒྲོ་བསྐུར་གྱི་དྲི་མ་རིང་དུ་དོར་ཏེ། རང་བཞིན་བརྗོད་པ་ཉིད་དུ་བགྱིའོ། །དེ་ཡང་རང་རེ་ཐམས་ཅད་ཀྱི་གནས་སྐབས་དང་མཐར་ཐུག་གི་ཕན་བདེ་མ་ལུས་པ་འབྱུང་བའི་ཉེར་འཚོའི་གཞི་ཆེན་པོ། ལྷ་དང་བཅས་པའི་འཇིག་རྟེན་ཀུན་གྱི་སྐྱབས་མཆོག་གི་ཡུལ་དུ་གྱུར་པ། དུས་གསུམ་གྱི་རྒྱལ་བ་མ་ལུས་པའི་གསང་ཆེན་ཟབ་མོའི་དོན་ལ་དབང་བསྒྱུར་ཞིང༌། མངའ་བརྙེས་པའི་དཔལ་ལྡན་བླ་མ་དམ་པ་ཨཱ་ནནྡ་རཏྣ་དྷརྨ་དྷྭ་ཛ་ཤྲཱི་བྷ་དྲ་གང་དེ་ཉིད། སྔོན་གྱི་དུས་སུ་མེ་ཏོག་སྤུངས་པ་ཞེས་བྱ་བའི་ཞིང་ཁམས་སུ།

དེ་བཞིན་གཤེགས་པ་ཀླུ་རིགས་སྒྲོལ་མར་སངས་རྒྱས་ཏེ་སེམས་ཅན་གྱི་དོན་རྒྱ་ཆེན་པོ་མཛད་པའི་ཚེ། སྐུ་དེ་ཉིད་ལས་འོད་ཟེར་བྱེ་བ་ཁྲག་ཁྲིག་རིགས་དྲུག་གི་གནས་སུ་སྤྲོས་ཏེ། ལྷ་ཡི་གནས་སུ་སྟོན་པ་དཔའ་བོ་རྩལ་རྫོགས་དང༌། ལྷ་མིན་གནས་སུ་སྟོན་པ་མཚོན་ཆེན་རྩལ་རྫོགས། མི་ཡི་ཡུལ་དུ་སྟོན་པ་ཏིང་འཛིན་རྒྱལ་པོ། ཡི་དྭགས་གནས་སུ་སྟོན་པ་མེ་ཏོག་རྫོགས་པ། བྱོལ་སོང་གནས་སུ་སྟོན་པ་གཉེན་བཟང་བྱེད་པོ། དམྱལ་བའི་གནས་སུ་སྟོན་པ་བསིལ་བྱེད་འོད་འཕྲོ། དེ་རྣམས་སུ་བྱིན་གྱིས་བརླབས་ཤིང་སྤྲུལ་ཏེ། ཐུགས་ཞི་བ་ཆེན་པོའི་ངང་དུ་གཤེགས་སོ། །དེའི་འོག་ཏུ་ཞིང་ཁམས་འོད་ཟེར་སྟོབས་ལྡན་ཞེས་པར། དེ་བཞིན་གཤེགས་པ་འོད་ཟེར་མཐའ་ཡས་སུ་བསྟན་ཏེ་འགྲོ་བའི་དོན་མཛད། སླར་ཞིང་དེ་ནས་མྱ་ངན་ལས་འདས་ནས། མི་མཇེད་འཇིག་རྟེན་གྱི་ཁམས་འདི་ཉིད་དུ་གཟུགས་སྐུ་གསུམ་དུ་སྤྲུལ་ཏེ། སྐུའི་སྤྲུལ་པ་བྱང་ཆུབ་སེམས་དཔའ་གསལ་མཆོག་ནི་ཆོས་སྐུ་མངོན་དུ་གྱུར་ནས་འགྲོ་བའི་དོན་མཛད། གསུང་གི་སྤྲུལ་པ་ལི་ཙ་བཱི་དྲི་མ་མེད་པ་ནི་ལོངས་སྐུ་མངོན་དུ་གྱུར་ནས་འགྲོ་བའི་དོན་མཛད། ཐུགས་ཀྱི་སྤྲུལ་པ་ཀུན་དགའ་བོ་ནི་སྤྲུལ་སྐུ་མངོན་དུ་གྱུར་ནས་བཅོམ་ལྡན་འདས་ཀྱི་བཀའ་བསྡུ་བ་པོ་མཛད་དོ། །དེའི་འོག་ཏུ། འཛམ་གླིང་བྱེ་བ་ཕྲག་བརྒྱའི་གྲངས་སྙེད་ཀྱི་ཞིང་ཁམས་སུ། བཀའི་དགོངས་པ་ཐམས་ཅད་ལ་རྒྱ་ཆེར་འགྲེལ་པ། འཕགས་མཆོག་ཀླུ་སྒྲུབ་ཅེས་པའི་མཚན་འཆང་བས། ཉིད་དང་སྤྲུལ་པ་ལྔའི་སྒོ་ནས་སེམས་ཅན་གྱི་དོན་མཛད་པ་ནི། སྐུ་ཡི་སྤྲུལ་པ་ཌོཾ་བྷི་ཧེ་རུ་ཀཿ གསུང་གི་སྤྲུལ་པ་ནུས་ལྡན་བློ་གྲོས་རྩལ། ཐུགས་ཀྱི་སྤྲུལ་པ་བྲམ་ཟེ་ཆེན་པོ་ས་ར་ཧ། ཡོན་ཏན་གྱི་སྤྲུལ་པ་འཛིན་འབྱུང༌། ཕྲིན་ལས་ཀྱི་སྤྲུལ་པ་གསུང་བྱེད་བདེན་སྨྲ། ཞེས་བྱ་བ་རྣམས་སུ་རྣམ་འཕྲུལ་བསྟན་ཏེ། གྲུབ་པ་བརྙེས་པ་དང་རབ་ཏུ་བྱུང་བའི་ཆ་བྱད་ཀྱིས་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་པར་མཛད་དོ། །དེ་ནས་དེ་དང་དེ་རྣམས་སུ་མི་སྣང་བའི་ཚུལ་བསྟན་པའི་རྗེས་སུ།

བོད་ཁམས་ཀྱི་ས་ཡི་ཆ་འདི་ཉིད་དུ། ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་དང༌། ཁྲི་སྲོང་ལྡེའུ་བཙན། ཁྲི་གཙུག་རལ་པ་ཅན་སོགས་སུ་སྐྱེ་བ་བཞེས་ཏེ་འགྲོ་ཀུན་དགེ་བ་བཅུའི་ཁྲིམས་ལ་བཀོད་དོ། །དེ་ནས་རི་བོ་གནྡྷ་རུ་ཞེས་བྱ་བར་ལོངས་སྤྱོད་རྫོགས་སྐུ་ཧེ་རུ་ཀའི་རྣམ་པས་གསང་སྔགས་རྡོ་རྗེ་ཐེག་པའི་ཆོས་ཀྱིས་གདུལ་བྱའི་ཚོགས་གྲོལ་བར་མཛད་དོ། །དེ་ཡི་ཕྲིན་ལས་ཡོངས་སུ་རྫོགས་ནས། ཆོས་སྐུའི་ངང་ལས་མ་གཡོས་བཞིན་དུ། སླར་གངས་ཅན་གྱི་ཁྲོད་འདི་ཉིད་དུ་འཇིག་རྟེན་གསུམ་གྱི་མགོན་པོ་རཏྣ་ཤྲཱི་ཞེས་པའི་མཚན་འཛིན་པས་དེར་གནས་པའི་འགྲོ་བ་འདུལ་ཞིང༌། དེ་ཉིད་ཀྱི་བསྟན་པ་འབྱུང་བར་ལུང་བསྟན་པ་རྣམས་ནི། མདོ་སྡེ་དྲན་པ་ཉེ་བར་བཞག་པ་དང་རྒྱ་ཆེ་རོལ་པ་དང༌། ཕལ་ཆེན་ནག་འགྱུར་རྣམས་སུ་བལྟ་བར་བྱ་ཞིང༌། གོང་གི་སྐྱེས་རབས་རྣམས་ཀྱི་ལུང་ཁུངས་ཞིབ་ཏུ་མཉན་པར་འཚལ་ན། སློབ་དཔོན་པདྨ་འབྱུང་གནས་དང་ལྷ་སྲས་ཞུས་ལེན་གྱི་སྐོར་བྲག་དམར་ཟངས་ཡག་ཏུ་སྦས་པ། ཕྱིས་གུ་རུ་སྙེ་མདོ་བས་གདན་དྲངས་པ་དང་རྒྱལ་པོ་བཀའི་ཐང་ཡིག་རྣམས་ལས་རྟོགས་པར་བྱོས་ཤིག དེ་ལྟར་འཇིག་རྟེན་གསུམ་གྱི་བླ་མ་དེ་ནི། སླར་སྙིགས་མ་ལས་ཀྱང་སྙིགས་མར་གྱུར་པའི་དུས་འདིར་རྒྱལ་དབང་ཀུན་དགའི་མཚན་ཅན་དུ་བསམས་བཞིན་སྲིད་པར་ཉིང་མཚམས་སྦྱོར་བའི་ཚུལ་བསྟན་པར་མངོན་ཏེ། རྗེ་དེ་ཉིད་ཀྱིས་ལུང་བསྟན་པ་ནི། གསེར་ཁང་སྒོ་བཅད་མ་ལས་གསུངས་པ་བཞིན། ཆོས་དང༌། དུས་དང༌། གང་ཟག་དང༌། རྫས་ཏེ་མི་འགྱུར་བའི་རྟགས་བཞི་གསལ་བར་གྱུར་པ་རྣམས་ནི། ཡི་གེ་མང་བས་འཇིགས་ནས་འདིར་མ་འཁོད་དོ། །ཁུངས་ཉིད་དུ་བལྟ་བར་བྱའོ། །དེ་ལྟར་བདེ་གཤེགས་ཀླུ་རིགས་སྒྲོལ་མ་སོགས། །སངས་རྒྱས་གྱུར་ཀྱང་སླར་སངས་རྒྱ་བའི་ཚུལ། །ལ་ལར་ལོངས་སྐུའི་སྟོན་པ་ཧེ་རུ་ཀཿ །ལ་ལར་གྲུབ་ཆེན་ལ་ལར་རྒྱལ་པོའི་ཚུལ། །མ་ངེས་ཐབས་ཀྱིས་སྣ་ཚོགས་གདུལ་བྱ་ལ། །དུས་ལས་མི་ཡོལ་ཚད་མེད་སྙོམས་པའི་ཐུགས། །སྲིད་མཐའི་བར་དུ་ངལ་མེད་བརྩོན་པའི་གོ། །གཉིས་མེད་ཡེ་ཤེས་རྟོགས་པའི་མཚོན་འཛིན་པས། །ཉོན་མོངས་འཁོར་བའི་གཡུལ་ཀུན་ཕམ་མཛད་དེ། །བདེ་ཆེན་རྒྱལ་བའི་མངའ་སྲིད་རབ་རྒྱས་སོགས། །མཛད་པ་དཔག་མེད་རླབས་ཆེན་སྣང་བ་ནི། །དཔའ་ཆེན་སྙིང་རྗེའི་སྟོབས་ཀྱི་འཕྲུལ་པའི་གར། །ཞེས་འདི་ན་སྨྲའོ། །དེ་དག་ཀུན་ནི་མཁས་པ་དགའ་བ་བསྐྱེད་པའི་སྔོན་གྱི་སྐྱེས་རབས་དང༌།

ལུང་དུ་བསྟན་ཚུལ་གྱི་རྟོགས་པ་བརྗོད་པའི་སྐབས་ཏེ་དང་པོའོ།། ༈ །།གཉིས་པ་རྨོངས་པ་ཚུ་རོལ་མཐོང་བར་གྱུར་པའི་ངོ་མཚར་བའི་རྣམ་པར་ཐར་པ་ཆ་ཙམ་བརྗོད་ན། གླིང་བཞི་ལས་མཆོག་ཏུ་གྱུར་པ་ལྷོ་ཕྱོགས་འཛམ་བུ་ཏྲི་ཤས་མཚོན་པའི་ཡུལ་གྱི་འཛིན་མའི་ཁྱོན་ལས། ཆོས་ཀྱིས་ཕྱེ་བའི་དབུས་སུ་གྱུར་པ་གཞུ་སྟོད་སའི་ཐིག་ལེ་ཨུ་རྒྱན་གྱི་སྒྲུབ་གནས་ཏི་སྒྲོ་བྲག་དཀར་དང་ཉེ་བ། མཁའ་འགྲོ་དུ་མ་འདུ་བའི་སྦས་ལུང་སྒྲུ་ཞེས་བྱ་བ་བཀྲ་ཤིས་པའི་དགེ་མཚན་མ་ཚང་བ་མེད་པ་དག་གིས་ལེགས་པར་བརྒྱན་པའི་ཕོ་བྲང༌། བཀྲ་ཤིས་སྟེང་ཁར་གྲགས་པ་དེར། ཡབ་རིགས་རུས་ཆོ་འབྲང་གི་དཔལ་གྱི་མངོན་པར་མཐོ་བ། མཁས་ཤིང་གྲུབ་པ་བརྙེས་པའི་སྐྱེས་ཆེན་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་མ་ལུས་པའི་ཕ་མཐར་སོན་པ། མཚན་དངོས། རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་དང༌། ཡུམ་དུས་གསུམ་གྱི་རྒྱལ་བ་མ་ལུས་པ་སྐྱེད་པར་བྱེད་པའི་གསང་ཆེན་མཆོག་ཏུ་མི་འགྱུར་བའི་བདེ་སྟོང་ཟག་མེད་ཀྱི་མཐུས། མངོན་པར་གཏམས་པར་གྱུར་པའི་བཅོམ་ལྡན་འདས་མ་རྡོ་རྗེ་རྣལ་འབྱོར་མ་ཉིད་ཀྱི་རྣམ་པར་འཕྲུལ་པ། རིན་ཆེན་དཔལ་མོ་ཞེས་བགྱི་བའི་ཁབ་ཏུ། སྐུ་མཆེད་གསུམ་འཁྲུངས་པར་གྱུར་པ་ལས། འབྲུག་གི་ལོ་ལ་གཅེན་པོ། རིན་ཆེན་རྣམ་པར་རྒྱལ་བ་དང༌། ཁྱི་ཡི་ལོ་ལ་གཅུང་ཆོས་ཀྱི་རྒྱལ་པོ་བསྟན་པའི་རྒྱལ་མཚན་དང༌། དེ་དག་གི་བར་དུ། ལུག་གི་ལོ་ལ་སྐྱེས་ཆེན་དམ་པ་འདི་ཉིད་བལྟམས་པར་གྱུར་པའི་བལྟས་བཟང་དགེ་མཚན་གྱི་ཚོགས་རྣམས་མདོར་བསྡུས་ཏེ་སྨྲས་པ། དེ་ཚེ་ཡབ་གྱུར་གསང་བདག་སྤྲུལ་པ་མཆོག །རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི། །འོད་གསལ་ངང་ལས་གཡོ་མེད་རང་མདངས་སུ། །སྐུ་ཡི་ཆ་ལས་དཔལ་ལྡན་དུས་འཁོར་ལོ། །འོད་ཟེར་དང་བཅས་ཕྱོགས་སུ་སྤྲོ་བ་དང༌། །ཡུམ་གྱི་མནལ་ལམ་མཁའ་དབྱིངས་རྟེན་མེད་དུ། །རྔ་ཆེན་བསྐུལ་མེད་རང་སྒྲ་སྒྲོག་པ་དང༌། །མདུན་དུ་རྐྱེན་བྲལ་མཚོ་ཆེན་རྡོལ་བ་ལ། །ཀུན་གྱིས་འཐུང་ཞིང་ངོམས་མེད་མཉན་པ་གཟིགས། །གསེར་ཁང་ཆོས་རྗེར་གྲགས་པའི་སྐུ་འདྲ་ཡི། །ཐུགས་ལས་འོད་ཟེར་སྣ་ལྔ་འཕྲོས་པ་ལས། །སྒྲིབ་མེད་ཕོ་བྲང་བར་དུ་སྦྲེལ་བ་ནི། །ཕྱོགས་དེར་གནས་པ་ཀུན་གྱིས་གསལ་བར་མཐོང༌། །གཞན་ཡང་ཡུལ་ཕྱོགས་དེར་གནས་སེམས་ཅན་ཀུན། །ཕྱི་ནང་འཚེ་བའི་ཚོགས་ནི་རིང་དུ་བྱེར། །རྣམ་མང་ཉེར་འཚོའི་དཔལ་ནི་ཡིད་ལྟར་འདུས། །འཇིག་རྟེན་སྐྱོང་བ་རང་རང་སྡེར་བཅས་ཏེ། །ཞབས་འབྲིང་བསྒྲུབ་ཕྱིར་ཉིན་མཚན་དབྱེར་མེད་སྲུང༌། །ཆུ་འཛིན་དབུས་ལས་ལུས་ཕྱེད་འཐོན་པ་ཡི། །ལྷ་ཡི་བུ་དང་བུ་མོ་ཀུན་གྱིས་ཀྱང༌། །འདབ་བརྒྱ་ལྡན་པའི་མེ་ཏོག་ཆར་ཆེན་འབེབས། །ཁ་དོག་སྣ་ལྔ་བཀྲ་བའི་འོད་ཕྲེང་ནི། །བཀྲ་ཤིས་རྟགས་དང་བླ་རེ་བ་དན་དབྱིབས། །ཕྱོགས་རྣམས་ཀུན་ཏུ་བཀྲམ་པས་ཡོངས་སུ་བསྐོར། །ཞེས་སོ། །དེ་ལྟར་སྐྱེས་ཆེན་འདི་ཉིད།

རྒྱུ་སྐར་གྱི་བདག་པོ་ཚེས་ཀྱི་དཔལ་འབྱོར་ཐོབ་པ་ལྟ་བུའི་སྐུ་གཟི་འོད་རབ་ཏུ་འབར་བ་དང་བཅས་ཏེ། ལྷ་དང་བཅས་པའི་འཇིག་རྟེན་གྱི་མགོན་དུ་བལྟམས་པར་གྱུར་པའི་དགེ་ལེགས་འོད་དཀར་གྱི་སྣང་བ་ཆེན་པོས་ཁྱབ་པར་གྱུར་པ་དག་གིས་བསྐུལ་བ་ལས། ཡུལ་གྲུ་ཐ་དད་དུ་འཁོད་པའི་ས་ཆེན་སྐྱོང་བ་གང་དག་མཆིས་པ་རྣམས་ཀྱང༌། ཡིད་ཀྱི་ཨུཏྤལ་རབ་ཏུ་རྒོད་པར་གྱུར་ཅིང༌། ལོངས་སྤྱོད་ཀྱི་བཅུད་ཀྱིས་གཏམས་པར་གྱུར་པའི་ཕོ་ཉ་དག་ཀྱང་ཕྱོགས་དེར་ཐམས་ཅད་འདུས་པར་གྱུར་ཏོ། །དེ་ཡི་ཚེ་བཤེས་གཉེན་བཀྲ་ཤིས་རྒྱ་མཚོ་ཞེས་བྱ་བས་རིག་སྔགས་ཀྱི་མཐུ་ལས། རྒྱལ་སྲས་འདི་ཉིད། བཙས་པའི་ཆོ་ག་ལེགས་པར་བསྒྲུབས་ཤིང༌། མཚན་ཡང་རིན་ཆེན་ལྷུན་པོ་ཞེས་བྱ་བར་གསོལ་ཏེ། དེ་ནས་བདག་ཉིད་ཆེན་པོ་དེ་རིམ་གྱིས་སྐྱེད་དྲགས་པར་གྱུར་པ་ལས། གཞོན་ནུ་རྩེ་བའི་དུས་ལ་བབ་པ་ནའང༌། གཙུག་ལག་ཁང་བཞེངས་པ་དང༌། བྱིས་པའི་འཁོར་དང་རྡེའུའི་ཚོགས་ལ་ཆོས་འཆད་ཉན་གྱི་ཚུལ་དུ་གཞན་ལ་སྟོན་པ་དང༌། ཉིད་ཀྱང་ཐུགས་ཉམས་སུ་བཞེས་པའི་སྣང་བརྙན་སྟོན་པར་མཛད་དོ། །གཞན་ཡང༌། མཚན་ཡང་དག་པར་བརྗོད་པ་ཐུགས་ལས་རང་བྱུང་དུ་སྒྲོག་ཅིང༌། བཀྲ་ཤིས་སྒོ་མང་དང་སྐུ་གསུང་ཐུགས་ཀྱི་རྟེན་མཆོག་ཏུ་གྱུར་པ་བཞེངས་པའི་བཀོད་པ་སོགས་མ་འོངས་ཇི་ལྟར་འབྱུང་བ་སྟོན་པའི་ཚུལ་དང༌། ཤིན་ཏུ་གཙང་ཞིང་བསིལ་བའི་ཤིང་གི་གྲིབ་མ་ལ། སྐུ་དྲང་པོར་སྲང་ཞིང་དཀྱིལ་མོ་ཀྲུང་བཅས་ཏེ་དགོངས་པ་རྟོག་གེ་རིག་པའི་དཔྱོད་པས་མི་དམིགས་པའི་མཉམ་པར་འཇོག་པར་བསྟན་པ་སོགས་མདོར་ན་ཐ་མལ་གྱི་བྱིས་པ་ཀུན་གྱི་སྤྱོད་ཡུལ་ལས་འདས་པ་ཉིད་དོ། །ཚོགས་གཉིས་དཔལ་ལས་འཁྲུངས་པའི་སྐུ་དེ་ཉིད། །དེ་ནས་དགུང་ལོ་བདུན་དུ་བབ་པ་ན། །བཤེས་གཉེན་སྦྱིན་གྲགས་པ་ཞེས་ཡི་གེ་ཡི། །འབྲི་ཀློག་ཕ་མཐར་སོན་པའི་བཅུད་ཀྱིས་གཏམས། །ངག་གི་ཚལ་བཟང་རབ་ཏུ་མཛེས་པ་ལས། །དོན་བཟང་རོ་ནུས་བདུད་རྩིས་རྒྱས་པ་ཀུན། །འགྲོ་བའི་དགའ་སྟོན་སླད་དུ་རིན་ཆེན་གྱི། །རྐང་དྲུག་རྩོལ་མེད་ཐབས་ཀྱིས་བླངས་པར་གྱུར། །སྐབས་ཤིག་འབྲི་སྟག་སྡེ་ཆེན་འཁྲུགས་པའི་ཚེ། །སྐྱེས་བུ་དམ་ཅན་རྡོ་རྗེ་ལེགས་པ་ནི། །མུ་མེན་ལྟ་བུར་ནག་པའི་ཁ་དོག་ལ། །རྔུལ་ལྡན་ཆུ་ཡི་ཟར་བུ་ཐུར་དུ་གཉེར། །ཐུན་མཚམས་མདོག་ཅན་རལ་དམར་གྱེན་དུ་གཟིངས། །མེ་བཞིན་འབར་བའི་སྨ་ར་སྨིན་མ་གཡོ། །གངས་ལྟར་དཀར་ཞིང་གློག་ཆེན་འཁྱུག་འདྲ་བའི། །སོ་ཡི་ཕྲེང་བ་མྱུར་མགྱོགས་ལྗགས་ཀྱང་བསྐྱོད། །རབ་བསྒྲད་མིག་ནི་ཁྲོ་ཚུལ་བལྟ་བཞིན་དུ། །བེར་ནག་གྱོན་པའི་ལག་གིས་རི་བོང་གི། །མགོ་མང་དྲུང་དུ་སྤུངས་ཏེ་སླར་ཡང་ནི། །དྲག་པོའི་ཚ་རྔམ་གསོད་ལ་བརྩོན་པ་གཟིགས། །ཉིད་ཀྱི་ཐུགས་རྗེ་བཟོད་གླགས་མེད་པ་ཡི། །ང་ནི་མཆོག་ཅེས་ཡང་ཡང་གསུངས་པའི་ཚེ། །དེ་དང་དུས་མཚུངས་རང་སྲིད་དཔུང་ཚོགས་ཀྱིས། །ཕ་རོལ་སྡེ་བཅས་མ་ལུས་ཕམ་པར་བྱས། །འདི་ཡང་འཇིག་རྟེན་འཇིག་རྟེན་འདས་པ་ཡི། །བསྟན་སྲུང་དམ་ཅན་རྒྱ་མཚོ་འཁོར་བཅས་ཀྱིས། །བསྐུལ་མེད་དྲག་པོའི་ཕྲིན་ལས་བསྒྲུབས་པར་མངོན། །དེ་ནས་དགུང་ལོ་བཅུ་བཞེས་པའི་ཚེ།

ཡབ་ཀྱི་ཐུགས་དགོངས་ཆོས་དབྱིངས་ཞི་བ་ཆེན་པོའི་ངང་དུ་གཤེགས་ཤིང༌། སྐུ་འདི་ཡི་སྣང་བའི་དཀྱིལ་འཁོར་སྡུད་པའི་ཚུལ་བསྟན་པའི་ཚེ། ཡུམ་ལའང་ཟབ་རྒྱས་ཀྱི་གསུང་གིས་དབུགས་དབྱུང་བ་དང༌། དགོངས་པ་རྫོགས་ཐབས་རྣམ་དཀར་གྱི་བྱ་བ་རླབས་པོ་ཆེ་རྣམས་ལའང་བཀའི་བཀོད་པས་ཁྱབ་པར་མཛད་དོ། །དེ་དག་གི་སྐབས་ཤིག་ཏུ། སྐུ་ཅུང་ཟད་སྙུང་བའི་ཚུལ་བསྟན་པའི་ཚེ། མདུན་གྱི་ནམ་མཁར་བཅོམ་ལྡན་འདས་སྨན་པའི་རྒྱལ་པོའི་སྐུ་གསལ་བར་གཟིགས་ཤིང༌། དེ་དག་ལས་འོད་ཟེར་ཁ་དོག་སྣ་ཚོགས་འཕྲོས་པར་གྱུར་ཏེ། ཉིད་ཀྱི་སྐུ་ལ་ཐིམ་པའི་སྣང་བ་ལ་བརྟེན་ནས། མཉམ་རྗེས་འཛིན་པ་དང་བྲལ་བའི་རྟོགས་པ་མངོན་དུ་མཛད་དོ། །དེ་ནས་དགུང་ལོ་བཅུ་གཅིག་བཞེས་པའི་དུས། སྔོན་གྱི་དམ་བཅའི་རྩ་བ་བརྟན་པོ་དང་ལྡན་པའི་བྱང་ཆུབ་ཀྱི་སེམས་གཉིས་དབྱེར་མི་ཕྱེད་པའི་དཔག་བསམ་གྱི་ལྗོན་པ་ཆེན་པོ། གཞན་ཕན་སྟོན་ཀའི་དུས་ལ་བབ་པ། བརྩོན་པའི་དྲི་གཞོན་གྱིས་རབ་ཏུ་བསྐྱོད་དེ། དོན་གཉིས་ཀྱི་འབྲས་བུ་མཐར་ཕྱིན་པའི་དགོངས་པ་འཁྲུངས་པའི་ཚུལ་བསྟན་ཏེ། རྒྱལ་བ་མ་ལུས་པའི་སྐུ་གསུང་ཐུགས་ཀྱི་གསང་བ་ཆེན་པོའི་མཁའ་དབྱིངས་ཀྱི་དཀྱིལ་འཁོར་ལ་ཐུགས་རྗེ་དང་བྱིན་རླབས་ཀྱི་སྤྲིན་ཕུང་བསྡུས་ཏེ། དམ་ཆོས་བདུད་རྩིའི་ཆར་ཆེན་རྒྱུན་ཆད་མེད་པར་འབེབས་པའི་སྤྱོད་པ་གོང་ན་མ་མཆིས་པ་དག་གིས་ཐབས་མཁས་པས། གདུལ་བྱ་རྣམས་ཀྱི་དད་པའི་ས་གཞི་ལ། གནས་སྐབས་དང་མཐར་ཐུག་གི་བདེ་བ་མ་ལུས་པ་སྐྱེད་པའི་པད་ཚལ། ཡོན་ཏན་དང་ཕྲིན་ལས་མི་ཟད་པའི་རོ་བཅུད་ཀྱིས་གཏམས་པར་གྱུར་པའི་སྐྱེས་ཆེན་དམ་པ། དབང་རིན་ཆེན་ཆོས་ཀྱི་རྒྱལ་པོའི་ཞབས་དྲུང་དུ། ཐོས་བསམ་གྱི་བྱ་བ་ལ་ངལ་བ་མེད་པའི་སྤྲོ་བ་འཁྲུངས་ཏེ། ཡར་ལ་ཕེབས་པའི་ལམ་བར་དུ་སྔོན་གྱི་རྟེན་འབྲེལ་གྱི་ཆེ་བ་དུ་མ་དང་ལྡན་པའི་དྲུག་རྩའི་བྱིས་པ་རྣམས་ཀྱིས་ཀྱང་རང་རང་གི་ཡིད་དང་འཚམ་པའི་མཆོད་རྫས་དུ་མ་ཐོགས་པས་བསུ་བའི་བཀོད་པ་དང་བཅས་ཏེ་རིམ་གྱིས་ཕེབས་པར་གྱུར་པ་ལས།

མི་རྟག་པ་དང་ངེས་པར་འབྱུང་བའི་གཏམ་གྱིས་ཡང་དག་པར་བསྐུལ་ཞིང༌། ཆོས་ཀྱི་འཁོར་ལོ་བསྐོར་བའི་གསོལ་བ་བཏབ་པས། རྗེ་བཙུན་དམ་པ་དེས་ཀྱང༌། ཐུན་མོང་དུ་གྱུར་པའི་དྲང་ངེས་ཀྱི་རྒྱུད་ལུང་མན་ངག་མ་ལུས་པ་གདམས་པར་མཛད་པའི་ཚུལ་རྣམས་ནི། གསན་ཡིག་ཆེན་མོར་བལྟ་བར་བྱ་སྟེ། འདིར་ནི་ཡི་གེ་མང་བས་འཇིགས་ནས་མ་བྲིས་སོ། །དེ་ནས་དགུང་ལོ་བཅུ་གཉིས་ལ་བབ་པ་ན། དུས་གསུམ་གྱི་རྒྱལ་བ་མ་ལུས་པའི་སྙིགས་དུས་ཀྱི་ཕྲིན་ལས་པ་ཀརྨ་པ་ཞེས་ཞྭ་ནག་གི་ཅོད་པཎ་འཛིན་པ་བདུན་པ་མཚན་དངོས་ཆོས་གྲགས་རྒྱ་མཚོ་ཞེས་བྱ་བ་ཀླུང་ཤོད་ཀྱི་སའི་ཆ་ལས་ཁྱད་པར་དུ་བྱས་པ་ཟུ་རེ་བཀྲ་ཤིས་ཐང་དུ་ཕེབས་པ་དང་མཚུངས་པར། བདག་ཉིད་ཆེན་པོ་འདི་ཡང་ས་ཕྱོགས་དེར་སྐུའི་དཀྱིལ་འཁོར་སྤྲུལ་པའི་འཁོར་དང་བཅས་ཏེ་ཕེབས་པར་གྱུར་པ་ལས། ཕན་ཚུན་ལོངས་སྤྱོད་ཀྱི་སྐྱེས་ཀྱི་འབུལ་བའི་གློག་གི་ཕྲེང་བ་དག་གིས་མྱུར་དུ་སྦྲེལ་བའི་ཚོགས་གཉིས་རྒྱ་མཚོ་གཏིང་མཐའ་དཔག་པར་དཀའ་བ་ལས་ལེགས་པར་འཁྲུངས་པའི་ཆུ་འཛིན་གྱི་ཕུང་པོ་དག་གི་སྐུ་ནི་སོ་སོར་འཁྲིགས་ཏེ། དེར་གནས་པའི་སྲོག་ཆགས་བྱེ་བ་ཁྲག་ཁྲིག་རྣམས་ཀྱི་དད་པའི་ས་གཞི་ལ། དམ་ཆོས་བདུད་རྩིའི་ཆར་ཆེན་དག་ཀྱང་འགྲན་པ་བཞིན་དུ་ཕབ་པས། ཡང་དག་ཐར་པའི་ལོ་འབྲས་མ་ལུས་པ་ཆེས་ཆེར་རྒྱས་པར་གྱུར་ཏོ། །སླར་ཡང་རྒྱལ་བའི་དབང་པོ་འདི་ཉིད་ནི། གསུང་རབ་ཀྱི་དོན་ལ་ཆོག་འཛིན་གྱི་དྲྭ་བ་མ་མཆིས་པའི་ཐུགས་མངའ་བས། རྗེ་བཙུན་དམ་པ་དེ་ལས། ཐེག་ཆེན་བསྟན་པའི་སྙིང་པོ་སོགས། སྤྱི་དང་རང་གི་གཞུང་ལུགས་ཀྱི་གདམས་པའི་བདུད་རྩི་མཆོག་གི་བཅུད་ལ་ངོམས་པ་མེད་པའི་བརྟུལ་བཞུགས་འཛིན་པར་མཛད་དོ། །དེ་ནས་ཀྱང་སླར་ཉིད་ཀྱི་ཁུ་བོར་གྱུར་པ་མཉམ་མེད་དབང་རིན་པོ་ཆེའི་དྲུང་དུ་ཕེབས་ཏེ། ཁྱད་པར་དུ་གྱུར་པ་སྐྱོབ་པ་འཇིག་རྟེན་གསུམ་གྱི་མགོན་པོའི་ཟབ་རྒྱས་ཀྱི་ཆོས་མཛོད་མ་ལུས་པའི་དོན་ལ་ཐོས་བསམ་སྒོམ་པའི་བརྩོན་པ་ལ་ཐུགས་ངལ་བ་མེད་པར་སྦྱངས་སོ། །དེའི་ཚེ་ནུབ་གཅིག་གི་རྨི་ལམ་དུ་སྐུ་ལུས་ལས་རྣག་ཁྲག་གི་རྒྱུན་མང་དུ་ཐོན་པ་ཞིག་བྱུང་སྣང་བ།

ནངས་པར་ཞུས་པའི་དུས། ཁྱེད་ཀྱི་ལས་ཉོན་ཤེས་བྱའི་སྒྲིབ་པ་མ་ལུས་པ་བྱང་བའི་ཚུལ་གྱི་རྟགས་ཡིན་ནོ། །ཞེས་གསུང་ཞིང་རྗེ་བཙུན་དེ་ཉིད་ལ་དུས་མཐའི་མོས་གུས་ཀྱི་རྩལ་རྫོགས་པར་གྱུར་ཏོ། །དེ་ནས་དགུང་ལོ་བཅུ་བཞི་པ་སྤྲེའུའི་ལོ་ལ། ལྷ་ཁང་ཆེན་མོར་མཚུངས་མེད་དབང་རིན་པོ་ཆེ་ཉིད་ཀྱི་ཐུགས་དམ་དུ་ཤཱཀྱའི་རྒྱལ་པོའི་སྐུ་གསེར་གྱི་རི་བོ་ལྟར་བརྗིད་ཅིང་སྐྱེ་འགྲོ་དུ་མའི་ཚོགས་གཉིས་ཀྱི་ཞིང་དུ་གྱུར་པ་བཞེངས་པར་གནང་བའི་རབ་གནས་ཀྱི་སྐབས་སུ་བབ་པར། རྒྱལ་བའི་དབང་པོ་ཀརྨ་པ་སྤྱན་དྲངས་ཏེ། རབ་གནས་མཛད་པའི་ཉིན། རྗེ་བཙུན་ལྷུན་པོའི་མཚན་ཅན་འདི་ཉིད་ཀྱི་གཟིགས་སྣང་མཆོག་ཏུ་གྱུར་པ་ནི་འདི་ལྟ་སྟེ། དེ་ཚེ་ཀུན་ཁྱབ་འཁོར་ལོའི་རང་གཟུགས་ནི། །བཻ་ཌཱུར་གཞུ་འདྲའི་སྔོ་བསངས་འཚེར་བའི་དབུས། །ཚ་ཟེར་བྱེད་པོའི་དཀྱིལ་འཁོར་འོད་འབར་ཞིང༌། །རྟེན་མེད་ནམ་མཁའི་མཐོངས་ནས་ལྷ་རྣམས་ཀྱིས། །ཅ་ཅོ་ག་ཞའི་སྒྲ་དང་བཅས་བཞིན་དུ། །མེ་ཏོག་ཆར་ཆེན་ཕྱོགས་ཀུན་ཁྱབ་པར་ཕབ། །འཇའ་ཚོན་འབར་བའི་འོད་ཕྲེང་བཀྲ་བ་ནི། །ཁོ་ར་ཁོར་ཡུག་ཡོལ་བ་བླ་རེའི་དབྱིབས། །དེ་དབུས་གསེར་ཟངས་མདོག་ཅན་ཐུབ་དབང་པོ། །དགྲ་བཅོམ་ཉན་ཐོས་འཁོར་གྱིས་བསྐོར་བ་ནི། །དམ་ཚིག་ཡེ་ཤེས་སེམས་དཔའི་ཚུལ་ལྟ་བུར། །རྟེན་ལ་ཐིམ་པ་དངོས་སུ་གསལ་བར་གཟིགས། །ཞེས་སོ། །ཡང་དེ་ཡི་དུས་སུ་རྒྱལ་བའི་དབང་པོ་ཀརྨ་པ་ལས་ཟབ་པ་དང་རྒྱ་ཆེ་བའི་དམ་ཆོས་གསན་པ་མཛད་ཅིང་ཡོན་མཆོད་ཕན་ཚུན་ཐམས་ཅད་ལོངས་སྤྱོད་ཀྱི་དགའ་སྟོན་སྤེལ་བར་གནང་ཞིང༌། སླར་ཡང་ལོ་དེ་ཉིད་ལ་སྒར་ཆེན་བྱང་དུ་ཕེབས་པའི་ཚེ་མཇལ་བར་གྱུར་པ་ལས། རྗེ་འདི་ཉིད་འཇིག་རྟེན་གསུམ་གྱི་མགོན་པོ་ཉིད་དུ་ངོས་འཛིན་པར་ཡང་མཛད་དོ། །དེ་ནས་དགུང་ལོ་བཅུ་བདུན་བཞེས་པ་ན། རབ་ཏུ་འབྱིན་པའི་སྤྲོ་བ་འཁྲུངས་པ་ལ་ཁུ་བོ་དང་ཡུམ་རྣམས་ཀྱིས་ཀྱང༌། དགྱེས་བཞིན་དུ་གནང་སྟེ།

པཎ་ཆེན་ཤཱཀྱ་ཤྲཱིའི་རིང་ལུགས་ལས་འོངས་ཤིང༌། མཁན་པོའི་ཆོས་གསུམ་གྱི་ཕ་མཐར་སོན་པའི་སྐྱེས་ཆེན་ཀུན་དགའ་བློ་གྲོས་ཀྱི་ཞལ་མངའ་ནས་དང༌། སློབ་དཔོན་བློ་གྲོས་བརྟན་པ། དུས་སྒོ་བ་ལེགས་པ་རིན་ཆེན་སོགས། དགེ་འདུན་ཚོགས་པ་རྒྱ་མཚོ་ལྟ་བུ་མཚེའུ་ཁ་བདེ་ལྡན་གྱི་གཙུག་ལག་ཁང་དུ་སྤྱན་དྲངས་པའི་དབུས་སུ། བར་མ་རབ་ཏུ་བྱུང་བ་དང༌། དགེ་ཚུལ་ཡོངས་སུ་རྫོགས་པ་གྲུབ་པར་མཛད་དེ། མཚན་ཡང་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ། ཞེས་ས་གསུམ་དུ་གྲགས་པར་གྱུར་པ་ལ། དཔལ་འབྲི་གུང་གི་ཆོས་གྲྭའི་མཁན་སློབ་ཆོས་གསུམ་སོགས་ཁུར་དུ་བཞེས་པ་ཀུན་གྱིས་ཀྱང༌། ལེགས་ཆའི་སྐྱེས་ཀྱི་འབུལ་བའི་ཁྱད་པར་དུ་མས་མཆོད་དོ། །སླར་མཁན་ཆེན་རིན་པོ་ཆེའི་དྲུང་དུ། གསང་སྔགས་ཀྱི་དབང་རྗེས་གནང་དུ་མ་དང༌། སློབ་དཔོན་བརྟན་པ་བ་ལའང་མདོ་འདུལ་སོགས་ཀྱི་གསན་པ་མང་དུ་མཛད་ཅིང༌། དཔོན་སློབ་དགེ་འདུན་འཁོར་དང་བཅས་པ་ལ། མཆོད་པ་དང་བཀུར་སྟི་དུ་མས་མཉེས་པར་མཛད་དེ་ཚོགས་གཉིས་ཀྱི་བསིལ་ཟེར་ཡོངས་སུ་གང་ཞིང་རྒྱས་པར་གྱུར་ཏོ། །གཞན་ཡང་རྗེ་བཙུན་ཡོངས་འཛིན་དམ་པ་འདི་ནི་རྒྱལ་བའི་གསུང་རབ་མ་ལུས་པའི་སྙིང་པོ་སྒྲུབ་པས་ལེན་པར་བཞེད་ནས། ཀླུང་ཤོད་སྤངས་ཀྱི་ཕུ། མཁར་རྫོང་ཞེས་བྱ་བའི་དབེན་གནས་སུ། ཀ་བཅུ་ཡི་དོན་ལ་དབང་བརྙེས་པའི་མཚན་དངོས་འཇམ་དབྱངས་དཔལ་ལྡན་རིན་ཆེན་གྱི་དྲུང་དུ། ནཱ་རོའི་ཆོས་དྲུག་གསན་ཅིང་ཐུགས་ཉམས་སུ་བཞེས་པའི་ཚེ། བདེ་དྲོད་ཀྱི་ཏིང་ངེ་འཛིན་ཁྱད་པར་དུ་གྱུར་པ་འཁྲུངས་ཤིང༌། མདུན་གྱི་ནམ་མཁར། འོད་དང་འོད་ཟེར་རབ་ཏུ་འཁྲུག་པའི་དབུས་སུ་བཞུགས་པའི་ཞི་ཁྲོ་རབ་འབྱམས་ཀྱི་དཀྱིལ་འཁོར་ཞལ་གཟིགས་པའི་ཚེ། མགུར་བཞེངས་པ། གཏུམ་མོ་འབར་བས་ཉོན་མོངས་བུད་ཤིང་བསྲེགས། །འོད་གསལ་མཐའ་དབུས་མེད་པའི་ངང་ཉིད་ནས། །སྣང་སྲིད་སྒྱུ་འཕྲུལ་དྲྭ་བའི་རོལ་པ་ཤར། །རྨི་ལམ་ནམ་མཁའི་དབྱིངས་སུ་རྣམ་པ་དག

།འཕོ་བྱ་འཕོ་བྱེད་བློ་བྱས་ཆོས་ལས་གྲོལ། །བར་དོ་ཟུང་འཇུག་དབྱེར་མེད་འཛིན་པ་སྟོར། །ཞེས་གསུངས་སོ། །ཡང་མགོན་པོ་ཕྱག་བཞི་པའི་རྫོགས་རིམ་འཁོར་ལོ་ལྔ་མ་གསན་པའི་དུས་དགོང་ཐུན་ལ་བབ་པའི་ཚེ། མཁས་ཤིང་གྲུབ་པ་བརྙེས་པའི་སྐྱེས་བུ་རས་ཆེན་པས། རྗེ་འདིའི་ངོ་མཚར་སྐུ་ཡི་བཀོད་པ་བསྟན་པའི་ཚུལ་གཟིགས་པ་ཚིགས་སུ་བཅད་དེ་འདིར་སྨྲས་པ། བསྐལ་ཆེན་དུས་མཐའ་བརྒྱ་ཡི་མེ་ལྟ་བུར། །རབ་ཏུ་འབར་བའི་ཕྲེང་བ་འཁྲུག་པའི་ཀློང༌། །མིའུ་ཐུང་ཁྲོས་འདྲ་ཆར་སྤྲིན་མདོག་མཚུངས་པའི། །ཉིད་སྐུ་ཡེ་ཤེས་མགོན་པོ་ཕྱག་བཞི་པ། །ཆེ་ཞིང་བརྗིད་ལ་དཔའ་བརྟན་སྒེག་པའི་སྐུ། །མྱུར་དུ་བསྐྱོད་པའི་མཚོན་ཆེན་ཆར་དུ་འབེབས། །དྲག་སྔགས་འཇིགས་པའི་ང་རོ་འབྲུག་སྒྲར་སྒྲོག །ཚ་རྔམ་དྲག་པོའི་རྣམ་འགྱུར་སྟོན་པ་གཟིགས། །ཞེས་སོ། །གཞན་ཡང་དཔལ་མགོན་པོའི་ཆོས་བསྐོར་རྣམས་གསན་པའི་ཚེ་ཞི་རྒྱས་དབང་དྲག་གི་ཕྲིན་ལས་གྲུབ་པའི་རྟགས་མཚན་བྱུང་ཚུལ་རྣམས་ནི་ཡི་གེ་མང་བས་འཇིགས་ནས་འདིར་མ་བྲིས་སོ། །དེ་ནས་དགུང་ལོ་བཅོ་བརྒྱད་བཞེས་པ་བྱི་བའི་ལོ་ལ། ཁང་སར་ནང་སོའི་མི་དཔོན་དཔལ་གྲགས་ཞེས་བྱ་བ་དུས་ལས་འདས་པའི་གཤེགས་རྫོངས་ཀྱི་གྲལ་དབུ་ལ་སྤྱན་དྲངས་པའི་ཚེ། སྐུ་ལུས་ཀྱི་བཀོད་པ་དུ་མར་སྣང་བ་ནི། དགེ་འདུན་འདུས་པའི་འཁོར་ལ། ཟབ་རྒྱས་ཀྱི་གསུང་གིས་ཆོས་འཁོར་བསྐོར་བ་དང༌། དེ་དང་མཚུངས་པར། བཀའ་གྲོས་ཀྱི་དབུས་སུ་བཞུགས་པ། ཁྲོམ་མང་ཚོགས་པའི་གུང་ལ་ཡས་གཏམ་དང་བསྔོ་བ་གནང་བ་རྣམས་དུས་ཅིག་ཅར་དུ་གྱུར་པ་ནི་དེར་གནས་པ་ཀུན་གྱིས་ཡ་མཚན་གྱི་གནས་སུ་གྱུར་པར་བསྟོད་དོ། །དེ་ནས་སླར་ཡང་འབྲི་གུང་བྱང་ཆུབ་གླིང་ཉིད་དུ་ཕེབས་པར་གྱུར་ཏེ། གདན་ཆགས་པའི་དགུང་ལོ་བཅུ་དགུ་ལ་བབ་པ་ན། དབེན་གནས་ཁྲ་བ་ཁ་ཞེས་བྱ་བར་སློབ་དཔོན་གཙང་པ་ཉིད་ཀྱི་དྲུང་དུ། བཀའ་གཏད་རྗེས་གནང་གི་ཚོགས་དུ་མ་དང༌། རྒྱུད་དང་རྒྱ་གཞུང་གི་ཚོགས་ལ་རྒྱ་ཆེར་འགྲེལ་པའི་བཤད་སྦྱང་གིས་གཏན་ལ་འབེབས་པར་མཛད་ཅིང༌།

ཁྱད་པར་ཟབ་ལམ་རྡོ་རྗེའི་རྣལ་འབྱོར་ཡན་ལག་དྲུག་པ་ཉམས་ཁྲིད་དུ་གསན་པའི་ཚེ། རྟགས་བཅུ་དང་ཡོན་ཏན་བརྒྱད་སོགས་ཀྱི་ཕ་མཐར་སོན་པའི་ཚུལ་ནི། སྟེགས་བུ་མཆོད་རྫས་དུ་མ་བཀྲམ་པར་གྱུར་པའི་དབུས་སུ་སྐུ་གར་སྟབས་སུ་བཞུགས་ཤིང་ཉམས་མགུར་ལྷང་ལྷང་གསུང་བ་དྲུང་དུ་མཆིས་པའི་རས་ཆེན་པས་གཟིགས་ཤིང་གསན་པར་གྱུར་པ་ལས། སླར་ཞིབ་ཏུ་བསྙད་པའི་ཚེ། རྗེ་ཉིད་ཀྱི་ཞལ་ནས། འཇིག་རྟེན་གྱི་ཁམས་ཐམས་ཅད་བདག་གི་ལུས་ཀྱིས་ཁྱབ་པའི་སྣང་བ་ཞིག་གི་མོད་ལ་མགོན་པོ་ཕྱག་བཞི་པ་གསེར་གྱི་མདོག་ཅན་དཔག་ཏུ་མེད་པ་དག་གིས་གར་མཛད་པ་མཐོང་བ་སྙམ་ནས་དེའི་ལད་མོ་བགྱིས་པ་ཡིན། ད་ལྟ་མཆོད་པའི་ཡོ་བྱད་ཀུན་མ་ཉམས་པར་འདུག་པ་མཐོང་བར་གྱུར་ཏམ་གསུངས་སོ། །ཡང་ཐུགས་དམ་དེ་ཉིད་ཀྱི་ངང་ལ་བཞུགས་པའི་དུས་གཅིག་ཏུ། གསལ་ཉམས་ཆེན་པོའི་ངང་ནས་མཆོད་གཤོམ་ལ་གཟིགས་པའི་ཚེ། རྡོ་རྗེ་འཆང་ནས་བཟུང་བཀའ་བརྒྱུད་བླ་མ་རྣམས་རབ་ཏུ་གསལ་ཞིང༌། མཉམ་མེད་སྒམ་པོ་པ། སློབ་དཔོན་རིན་པོ་ཆེ་ཉིད་དང་དབྱེར་མེད་པར་གཟིགས་པས། དེ་ཡི་རྒྱུ་མཚན་ཞུ་བར་གནང་ཚེ། ཞལ་མངའ་ནས། ཁོ་བོ་མཉམ་མེད་སྒམ་པོ་པས་རྗེས་སུ་བཟུང་བ་ཞིག་ཡིན། ཞེས་སོགས་ཞིབ་རྒྱས་ཀྱི་གསུང་གིས་བརྡ་ཁྲོལ་ཕུལ་བ་ལ་བརྟེན། མི་ཕྱེད་པའི་དད་པ་ཐུགས་ལ་འཁྲུངས་པར་གྱུར་ཏོ། །ཡང་སྤང་ཟུང་གི་གནས་སུ། རྗེ་བཙུན་དེ་ཉིད་ལས། ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད་གསན་པའི་ཚེ། ཉིན་ཕྱེད་ཀྱི་ཐུན་ལ་བབ་པ་ན་གཟིགས་སྣང་བྱུང་ཚུལ་དག་ནི་འདི་ལྟ་སྟེ། མདུན་གྱི་ནམ་མཁའ་རྟེན་མེད་འོད་ཟེར་དབུས། །གསེར་རིའི་མདོག་མཚུངས་ཐུབ་དབང་རྒྱལ་པོའི་སྐུ། །ས་གནོན་མཉམ་བཞག་ཕྱག་གིས་ལྷུང་བཟེད་བསྣམས། །ཡུན་རིང་བར་དུ་སྣང་བ་རབ་ཏུ་གཟིགས། །ཞེས་སོ། །གཞན་ཡང་བཀའ་བརྒྱུད་སྤྱི་དང་བྲེ་བྲག་གི་མན་ངག་གི་གསང་མཛོད་དུ་མའང་གསན་ཞིང༌། སྙིང་པོ་གྲུབ་པའི་རྣལ་འབྱོར་གྱི་དབང་ཕྱུག་ཆེན་པོ།

གང་གི་བློ་གྲོས་མཁའ་ལྟར་རབ་ཏུ་ཡངས་པ་དག་གི་དབྱིངས་ལས། དོན་གཉིས་དཔལ་གྱི་ཚ་ཟེར་རབ་ཏུ་འབར་བ་དང་ལྡན་པའི་རྒྱལ་བ་རྟ་བདུན་དབང་པོ་ཞེས་བྱ་བ་ལ་ཨུ་རྒྱན་བསྙེན་སྒྲུབ་ཆ་ལག་དང་བཅས་པ་སོགས་གསན་པ་དཔག་ཏུ་མེད་པ་མཛད་ཅིང༌། གྲུབ་ཆེན་དེས་ཀྱང༌། རྗེ་འདི་ལ་འབྲི་གུང་པའི་ཆོས་སྐོར་མང་དུ་གསན་ནོ། །དེ་ནས་སླར་ཡང་རྒྱལ་བའི་གསུང་རབ་མང་དུ་ཐོས་པའི་ལུས་སྟོབས་རབ་ཏུ་རྒྱས་ཤིང༌། དཀོན་མཆོག་གསུམ་གྱི་རབ་བརྟན་གངས་རིའི་རྩེ་ལ་མངོན་པར་འགྱིང་བའི། །རིན་ཆེན་ལྟ་བུར་དགོས་འདོད་དཔལ་གྱི་འབྱོར་པས་ཁེངས་པར་གྱུར་པའི་ངར་སྐད་དྲག་པོས། ལྟ་ངན་ཝ་ཚོགས་འཇིགས་ཤིང་བྱེར་བར་བྱེད་པའི་འཇིགས་མེད་སེང་གེའི་རྒྱལ་པོ་ཞེས་བྱ་བ་ལ། རྔོག་པའི་དཀྱིལ་འཁོར་བདུན་ལ་སོགས་པའི་གསང་སྔགས་ཀྱི་དབང་དུ་མ་དང༌། དེ་རྣམས་ཀྱི་རྒྱུད་འགྲེལ་སོགས་ལའང་གསན་པ་མཐར་ཕྱིན་པར་མཛད་ཅིང༌། སྨྲ་བའི་དབང་པོ་དེས་ཀྱང༌། རྗེ་བཙུན་དམ་པ་འདི་ལ་རྩ་བའི་བླ་མར་བཟུང་ངོ༌། །དེ་ལྟར་ཡོངས་འཛིན་དམ་པ་དེ་རྣམས་ལས་གསན་པར་གྱུར་པའི་གདམས་པ་མ་ལུས་པ་ཀུན་ཐུགས་ཉམས་སུ་བཞེས་ཏེ། རྣལ་འབྱོར་བཞི་ཡི་རིམ་པ་ཆུང་འབྲིང་ཆེན་པོའི་ཚུལ་དུ་འཁྲུངས་པར་གྱུར་པ་ལས། ཚིག་ཚོགས་ཡི་གེ་རྟོགས་ཤིང་སྤྲོས་པ་ཐམས་ཅད་ཀྱི་དཔེ་ལས་འདས་པའི་དོན་མངོན་དུ་མཛད་དོ། །དེ་ནས་དགུང་ལོ་ཉི་ཤུ་སོན་པ་སྟག་གི་ལོ་ལ། སླར་ཡང་ཆོས་ལུང་པའི་ཚོགས་པར་སྤྱན་དྲངས་ཏེ། མཁན་སློབ་ལས་གྲལ་དང་བཅས་པའི་དབུས་སུ་བསྙེན་པར་ཡོངས་སུ་རྫོགས་པར་མཛད་དེ། མཁན་ཆེན་དེ་ཉིད་ཀྱི་དྲུང་དུ། དཔལ་དུས་ཀྱི་འཁོར་ལོའི་རྒྱུད་འགྲེལ་དང༌། པཎ་ཆེན་གསུམ་གྱི་མན་ངག་སོགས་གསན་ཅིང༌། ཚོགས་པ་དཔོན་སློབ་འཁོར་དང་བཅས་པས་ཀྱང༌། རྗེ་འདི་ཡི་ཞབས་པད་དབང་པོ་མཆོག་གི་སྤོ་ལ་བཅིངས་པར་མཛད་དོ། །ལོ་དེ་ཉིད་ལ་དཔལ་འབྲི་གུང་གི་གདན་ས་ཆེན་པོར་མངའ་གསོལ་བའི་ཚུལ། འདིར་ཚིགས་སུ་བཅད་དེ་སྨྲས་པ།

ལོག་སྨྲའི་ཝ་སྐྱེས་ཟིལ་གནོན་སེང་གེའི་ཁྲི། །ཟབ་དང་རྒྱ་ཆེའི་ང་རོ་སྒྲོག་པའི་གཞིར། །རྒྱལ་བའི་སྤྱོད་ལྡན་དཔའ་ཆེན་དེ་གཤེགས་ཏེ། །ཀུན་གྱིས་བཀུར་ཞིང་བལྟ་བའི་གནས་སུ་གྱུར། །དེ་དུས་དེ་ཚེ་སེམས་མེད་རྒྱ་མཚོ་ཆུ་ཆེན་ཆུ་ཕྲན་འབབ་ཆུ་ལ་སོགས་ཀུན། །རང་དང་རང་གི་དཔལ་དང་ལྡན་པར་གཡས་དང་གཡས་མིན་འཁོར་སྟེ་སྒྲ་ཡང་འབྱིན། །རི་དང་རི་མིན་ཐང་དུ་སྐྱེས་པའི་མེ་ཏོག་མེ་འདྲ་འབར་བ་ཀུན་ཀྱང་ནི། །རང་དང་རང་གི་དྲི་ངད་ལྡང་བཞིན་ཕྱོགས་དང་ཕྱོགས་མཚམས་བར་མེད་ཀུན་ཏུ་བཀྲམ། །ཉི་ཟླ་ཉི་ཟླའི་འོད་ཀྱང་འཕྲོག་པའི་ལེགས་བྱས་ལེགས་པའི་འོད་ཟེར་ཁྲག་ཁྲིག་རྣམས། །རང་དང་རང་གི་མདངས་ཀུན་གསལ་བར་གང་དང་གང་དེར་ཁྱབ་པར་རབ་གནས་གྱུར། །ལྷ་རྫས་ལྷ་ཡི་བདུད་རྩི་ཟིལ་གནོན་འབྲས་བུ་འབྲས་ལྡན་བཅུད་ཀྱིས་གཏམས་རྣམས་ཀྱང༌། །རང་དང་རང་གི་ནུས་པ་བསྐྱེད་ཅིང་ཁོ་ར་ཁོར་ཡུག་ཕྱོགས་ཀུན་ཡོངས་སུ་བསྐོར། །དྲི་མེད་དྲི་ཟའི་དབྱངས་ཀྱང་འགོང་བའི་སྒྲ་སྙན་སྒྲ་ཚོགས་རྣམ་མང་གྲག་པ་ཡང༌། །རང་དང་རང་གི་སྒྲ་ཀུན་འབྱིན་ཞིང་ཕྱོགས་དང་ཕྱོགས་བྲལ་བར་མེད་འཁོར་ཞིང་ཁྱབ། །དེ་ལྟ་དེ་ལྟའི་བཀྲ་ཤིས་རྟགས་ཀྱི་ཆ་ཤས་ཆ་ཙམ་མ་ལུས་རྫོགས་པའི་དབུས། །དགེ་ལེགས་དགེ་བའི་རྒྱུ་ལས་བསྐྲུན་པའི་མཆོག་ལས་མཆོག་ཏུ་གྱུར་པ་རྒྱལ་བའི་སྲས། །དཔལ་ལྡན་དཔལ་མཛོད་མཐའ་དག་དབང་བསྒྱུར་ཐེག་གསུམ་ཐེག་མཆོག་དོན་ལྡན་ཀུན་དགའི་ཞབས། །དྲེགས་ལྡན་དྲེགས་གྱུར་ལྷར་བཅས་ཀུན་ཐོད་ལན་གཅིག་ལ་མིན་དུས་རྣམས་འབྲལ་མེད་བསྟེན། །ཞེས་སོ། །དེ་ལྟར་རྗེ་བཙུན་དམ་པ་འདི་ཉིད་ཁྲི་ཐོག་བཅུ་གསུམ་གྱི་དུས་ལ་བབ་པར་གདན་ས་ཆེན་པོ་འདི་ཉིད་ཀྱི་ལུགས་གཉིས་ཕྲིན་ལས་གསེར་གྱི་འཁོར་ལོས་བསྒྱུར་བའི་སྲིད་ལ་མངའ་གསོལ་བའི་ཉིན་དེ་ཉིད་ནས། ཕུན་སུམ་ཚོགས་པའི་དཔལ་གྱི་འབྱོར་པ་མཐའ་དག་ནི་རྫོགས་ལྡན་གྱི་སྤྲིན་བཞིན་དུ་འདུས་པར་གྱུར་ཏོ། །དེ་ཡི་དུས་སུ་འབྲི་གུང་གི་གླིང་རིན་པོ་ཆེ་འདི་ཉིད་བར་སྐབས་སུ་རང་ལུགས་ཆོས་སྲིད་ཀྱི་འབྱོར་པའི་མངའ་ཐང་ཅུང་ཟད་ངལ་སོའི་དབང་དུ་གྱུར་པ་ལ།

ཡོངས་འཛིན་དམ་པ་འདི་ནི། རྡོ་རྗེ་གསུམ་གྱི་དཀྱིལ་འཁོར་ཆེན་པོ་རབ་ཏུ་འབར་བ་ལས། ཕྲིན་ལས་རྣམ་བཞིའི་ཚ་ཟེར་འཕྲོས་ཏེ་ལོག་རྟོག་བྱེད་པོའི་བསིལ་ཟེར་གྱིས་བསྐྱངས་པའི་ཉོན་མོངས་དུག་ལྔའི་འདབ་མ་དང་ལྡན་ཞིང༌། ཕྲག་དོག་དྲག་པོའི་རླུང་གིས་བསྐྱོད་དེ་ཀུན་ཏུ་གཡོ་བར་གྱུར་པ་གང་དག ཀུ་མུ་དའི་ཚལ་དུ་གྱུར་པ་རྣམས་ཀྱི་ཁ་ཟུམ་པར་མཛད་ཅིང༌། ཐེག་པ་མཆོག་གི་སྣོད་དང་ལྡན་ཞིང་ཡང་དག་གི་དོན་དུ་སྦྱངས་པ་སྔོན་དུ་བསགས་པ་དྲག་པོའི་སྟོབས་དང་ལྡན་པར་གྱུར་པའི་སྐྱེས་བུ་སྐལ་པ་མཆོག་ཏུ་གྱུར་པ་སྨོན་ལམ་གྱིས་བསྐྲུན་པའི་མཐུ་བརྟས་པ་རྣམས་ཀྱི་པད་ཚལ་བྱེ་བ་གྲངས་ལས་འདས་པ་རྣམས་ཀྱི་ལང་ཚོ་བྱ་བའི་དུས་ལ་བབས་པར་དགོངས་ཏེ། དགུང་ལོ་ཉེར་གཅིག་པ་ཡོས་ཀྱི་ལོ་ལ་བབས་པ་ན། ཆོས་ཀྱིས་མངོན་པར་མཐོ་བའི་ཐོག་ཁ་གསེར་ཁང་དུ། དགེ་འདུན་གྱི་ཚོགས་པ་རྒྱ་མཚོ་ལྟ་བུ་ལ། ཟབ་པའི་གཏིང་མཐའ་དཔག་པར་མི་ནུས་ཤིང༌། རྒྱ་ཆེ་བའི་གསུང་རབ་ཀྱི་ཚིག་དོན་མ་ལུས་ཤིང་ལུས་པ་མེད་པ། མཉམ་མེད་སྐྱོབ་པ་རིན་པོ་ཆེ་ཡབ་སྲས་རྣམས་ཀྱིས། ཟབ་པའི་ཆོས་སུ་གདམས་པར་གྱུར་པ་རྣམས། ཞུམ་པ་མེད་པར་ཚངས་པའི་དབྱངས་ཀྱིས་སྒྲོག་པར་མཛད་དོ། །ལོ་དེ་ཉིད་ལ། ཁང་གསར་ཆེན་མོར་ནཱ་རོ་ཆོས་དྲུག་གི་དགུན་ཁྲིད་གནང་བའི་ཚེ། དུས་ལ་བབ་པར་རས་པ་བརྒྱ་ཕྲག་ལྷག་པས་བླ་ཡེལ་ཆེན་མོར་རས་འབུད་མཛད་ཅིང༌། རྗེ་ཉིད་ཀྱང༌། རས་རྐྱང་གི་ཚུལ་འཛིན་པས་ཀུན་གྱིས་མཐོང་བར་དྲོད་ཀྱི་ཆེ་བ་ངོམ་པར་མཛད་པའི་དགའ་སྟོན་གྱི་གྲལ་དུ། རྟེན་མེད་ནམ་མཁའི་དབྱིངས་ནས་འཐོར་བའི་ནས་ཀྱི་རྡོག་པོ་ཀརྵ་པ་ན་ཆུང་ཤོས་ཙམ་མང་དུ་བབ་པར་གྱུར་པ་ཡང༌། ཐམས་ཅད་ཀྱིས་སྣང་བར་གྱུར་པ་ནི་རྒྱལ་བ་རྒྱ་མཚོ་དགྱེས་པའི་མཆོད་སྤྲིན་གྱི་མེ་ཏོག་འཐོར་བར་མངོན་ནོ། །སྐབས་དེ་ཙམ་ན། ཧོར་གྱི་རྒྱལ་པོ་ཀུན་དགའ་བཀྲ་ཤིས་ཞེས་བྱ་བས་སྤྱན་འདྲེན་ཞུས་པ་ལ་བརྟེན། རྗེ་བཙུན་ཀུན་དགའི་ཉི་མ་འདི་ནི་འབབ་རོམ་དང༌།

སྒོམ་ཁྱུང་རོང་སོག་ལ་སོགས་པའི་འབྲོག་སྡེའི་གླིང་བཞི་རིམ་པར་བགྲོད་དེ། ཧོར་རྣམས་ཀྱིས་མདུན་སོར་ཕེབས་པའི་ཚེ། དེར་གནས་པ་ཀུན་ཀྱང་དད་པའི་མེ་ཏོག་གསར་པ་སྐྱེས་ཤིང༌། སྡིག་པའི་ལས་ལ་འགྱོད་པས་གདུངས་པའི་དྲི་གཞོན་གྱིས། ཡིད་ཀྱི་འདབ་མ་རབ་ཏུ་བསྐྱོད་བཞིན་དུ། རང་རང་གི་འབྱོར་པའི་བཅུད་ཀྱི་བུ་ནོར་ལོངས་སྤྱོད་གང་དག་མཆིས་པ་ཀུན་ཀྱང་འཆང་འཛིན་གྱི་བློ་དང་བྲལ་བས། རྗེ་འདིའི་དྲུང་དུ་ཕུལ་བར་གྱུར་ཏོ། །དེ་ནས་སླར་ཡང་གདན་ས་ཆེན་པོ་ཉིད་དུ་ཕེབས་ཏེ། གདུལ་བྱ་བློ་ལྡན་པད་མོའི་ཚུལ་བཟང་གནས་ཤིང་འདུས་པ་རྣམས་ལ། ཟབ་གསལ་གཉིས་སུ་མེད་པའི་ཆོས་ཀྱི་འོད་ཟེར་མངོན་པར་སྤྲོ་བར་བཞེད་དེ། སླར་ཡང་ཡང་དགོན་ཁང་གསར་དུ་དགུན་ཆོས་གནང་བའི་དུས་སུ། རས་པ་སུམ་བརྒྱ་ཙམ་གྱིས་བདེ་དྲོད་ཀྱི་ལང་ཚོ་ངོམ་པར་མཛད་པའི་གྲལ་དབུ་ལ་ཕེབས་ཤིང༌། དེའི་ཚེ་ཡུམ་དྲུང་གིས་ཁུར་བཞེས་པའི་རས་སྟོན་ཀྱང་རྒྱ་ཆེན་གནང་ངོ༌། །དེ་ནས་སླར་ཡང་མཚེའུ་ཁ་བདེ་ལྡན་གྱི་གཙུག་ལག་ཁང་དུ་གདན་ཆགས་པར་གྱུར་ཏེ། མཐིང་ཤོག་དྲི་མ་མེད་པའི་ངོས་ལ། གསེར་དངུལ་གྱི་འབུར་དུ་བྲིས་པའི་གསར་རྙིང་གི་རྒྱུད་སྡེ་མ་ལུས་པ་ཐམས་ཅད་ཟླ་བ་གཅིག་གི་ནང་དུ་ཡོངས་སུ་རྫོགས་པར་གྲུབ་ཅིང༌། རབ་གནས་མངའ་གསོལ་གྱིས་བྱིན་ཆགས་པར་མཛད་པའི་ཉིན། མེ་ཏོག་གི་ཆར་དང་འཇའ་འོད་ཀྱི་གུར་སོགས་སྐྱེ་བོ་དུ་མའི་ངོ་མཚར་གྱི་གནས་སུ་གྱུར་ཏོ། །དེ་ནས་སླར་ཡང་དགོན་ཁང་གསར་དུ་ཕེབས་ནས། ངེས་པ་དོན་གྱི་ཆོས་ཀྱི་འཁོར་ལོ་གསུམ་པ་བསྐོར་ཏེ། དེར་འདུས་པ་ཕལ་ཆེ་བས་ཚེ་མཚམས་དང༌། ལོ་གསུམ་ཕྱོགས་གསུམ་གྱི་སྒྲུབ་པའི་དམ་བཅའ་ཕུལ་བ་ལ་བརྟེན། ད་རེས་གླིང་ཁ་དར་རྒྱས་རྩེར་བསམ་གཏན་ཁང་བུ་བཅུ་ཕྲག་ལྔའི་གྲངས་ལྡན་དག་ཀྱང་གསར་དུ་འདེབས་པར་མཛད་པའི་ཆོས་འཆད་ཀྱི་ཁུར་འཛིན་དུ། སྙིང་པོ་གྲུབ་པའི་རྣལ་འབྱོར་བླ་མ་རས་ཆེན་པ་རིན་ཆེན་རྒྱ་མཚོ་དང༌།

གླིང་སྟོད་སྨད་གཉིས་ཆར་གྱི་ཆོ་ག་ལག་ལེན་དང་ཆོས་སྤྱོད་ངག་འགྲིག་གི་སློབ་ཆུང་དུ། ཀ་བཅུ་བ་ཚུལ་ཁྲིམས་རྒྱ་མཚོ་རྣམས་བསྒྲགས་ཤིང༌། གླིང་སྨད་དུའང་བཤད་པའི་སྲོལ་ཆེན་གཏོད་པར་མཛད་དོ། །དེ་ལྟར་ཡོངས་འཛིན་ཀུན་དགའ་རྒྱ་མཚོ་ནི། །ཉོན་མོངས་རྙོག་མའི་དྲི་ང་རིང་དོར་ཞིང༌། །རབ་ཏུ་ཟབ་ཅིང་མཐའ་བྲལ་རྒྱར་ཡངས་ཆོས། །སྙན་བརྒྱུད་སྦུ་ཕྲེང་དཀར་པོའི་རླབས་ཀྱིས་ཕྱུག །སྡོམ་གསུམ་གསེར་གྱི་སྡོང་བུ་ལ་བརྟེན་པའི། །ཚུལ་ཁྲིམས་རྐང་འཐུང་འདབ་ཡངས་ཕྱོགས་སུ་རྒྱས། །ཉེས་གདུང་ཚ་ཟེར་འཇིགས་སྐྱོབ་ལོ་མ་ནི། །བསེར་བུའི་ངད་ལྡང་ཀུན་ནས་གཡོ་ཞིང་ལྡིང༌། །དེ་ལྟར་ཀུན་མཚོའི་ཡོན་ཏན་རྒྱ་མཚོ་ཡི། །བསྔགས་པའི་སྒྲ་དབྱངས་ཕྱོགས་ཀུན་རྒྱས་པར་ནི། །གདུལ་བྱ་རྐང་དྲུག་བུང་བའི་སྒྲ་ཡིས་བཀྲམ། །སྟོད་སྨད་བར་གྱི་ཡུལ་ཁམས་ཀུན་གནས་པའི། །ས་སྐྱོང་སྡེ་ཕྲན་རང་རང་འཁོར་བཅས་ཀྱི། །ཡིད་ཀྱི་ངུར་པ་གདུང་བའི་ལུས་གཡོས་ཏེ། །དངོས་དང་ཕོ་ཉ་བརྩོན་པའི་གཤོག་རྩལ་བསྐྱོད། །ཟང་ཟིང་འབྱོར་པ་བྱེ་བའི་རྒྱན་ལྡན་པར། །འདོད་ཡོན་རིན་ཆེན་རྒྱ་མཚོའི་དྲུང་དུ་ལྷགས། །ཞེས་པ་ལྟར། དེའི་དུས་སུ། སྟོད་མངའ་རིས་སྐོར་གསུམ་ནས་ཀྱང༌། རིགས་རུས་ཀྱིས་མངོན་པར་མཐོ་བའི་དབོན་པོ་གཉིས་སོགས་འབུལ་བའི་བྱེ་བྲག་དུ་མ་དང་བཅས་པའི་ཕྲིན་ལས་པ་དང༌། ཤེལ་འབུལ་དཔོན་རྡོ་རྗེ་རྒྱལ་མཚན་སོགས། དལ་དུའི་ཕོ་བྲང་ཆེན་པོ་ནས་ལྷགས་པར་གྱུར་པའི། དབོན་ཆེན་བརྒྱད་དང་གྲྭ་པ་སྟོང་ཙམ་གྱིས་ཀྱང་རང་རང་གི་ཟང་ཟིང་འབྱོར་པའི་འབུལ་བ་དུ་མ་དང་བཅས་དྲུང་དུ་སླེབ་པར་གྱུར་པའི་ཚེ། སླར་ཡང་སྒྲུབ་སྡེ་ཐར་པའི་གྲུ་ཆེན་ཉིད་དུ་བསམ་གཏན་ཁང་བུ་སུམ་བརྒྱ་བས་མི་ཉུང་བ་འདེབས་པར་བཀའི་བཀོད་པས་ཁྱབ་པར་མཛད་པའི་རྗེས་སུ། འཇམ་དབྱངས་དཔལ་ལྡན་རིན་པའི་ཕྱི་རྟེན་དུ་བྱང་ཆུབ་ཆེན་པོའི་མཆོད་རྟེན་དཔངས་དང་རྒྱར་ཡངས་པ། གསེར་གདུགས་གསེར་འཕྲུ་དང་བཅས་པ་མྱུར་དུ་གྲུབ་པ་དང༌།

ཟངས་གསེར་གྱི་རྒྱུ་ལས་ཐུབ་དབང་སོགས་དེ་བཞིན་གཤེགས་པའི་སྐུ་གཟུགས་དཔག་ཏུ་མེད་པ་དང༌། བཀའ་བཞི་བརྒྱུད་པའི་རྣམ་ཐར་སོགས། རྒྱ་དང་ཞིང་དུ་ཐ་གྲུ་ཡངས་པའི་གཞི། དྲི་མ་མེད་པའི་ངོས་ལ་ཚོན་རྩི་བཀྲག་མདངས་མཆོག་ཏུ་གྱུར་པ་དག་གིས་བྲིས་པར་གྱུར་པའི་ཞལ་ཐང་གི་རིགས་བྱེད་དུ་མ་དང༌། གཞན་ཡང་གྲུབ་ཆེན་གོང་མ་རྣམས་ཀྱི་བཀའི་གླེགས་བམ་གྲགས་ཆེ་བ་རྣམས་གན་ཤོག་ལ་གསེར་དངུལ་གྱིས་བཞེངས་པར་གནང་བ་རྣམས་ཀྱང༌། མཐར་ཕྱིན་པ་སོ་སོའི་སྐབས་སུ། རབ་གནས་ཀྱིས་བྱིན་ཆགས་པར་མཛད་དོ། །ཡང་དེ་ཡི་དུས་སུ་ཁམས་སྐྱོ་དབོན་པོ་གཉིས་ཀྱི་ཐོག་དྲངས་འདན་མའི་ཕྲིན་ལས་པ་རྣམས་ཀྱང་སླེབ་པའི་འབུལ་བ་དང༌། གྲྭ་པ་བརྒྱ་ཙམ་གྱི་གཙུག་ཕུད་ཀྱང་བཞེས་སོ། །དེ་ལྟར་ཡོངས་འཛིན་དམ་པ་འདི་ཡི་ཕྲིན་ལས་ཀྱི་དཀྱིལ་འཁོར་ནི་སྲིད་མཐའི་བར་དུ་མི་ཟད་པ་རྒྱན་གྱི་འཁོར་ལོ་ཁོ་ན་ཉིད་དོ། །དེ་ནས་དུས་ཀྱི་ཕོ་ཉ་ཞེས་བྱ་བ་རྟའི་ལོ་ལ། གཅེན་པོ་རིན་ཆེ་རྣམ་པར་རྒྱལ་བ་སྒོམ་པའི་ཁུར་བཞེས་པ་དག་གི་ཐུགས་དམ་དུ་བྱམས་ཆེན་གྱི་སྐུ། རྒྱུ་དང་བཟོ་འབྲས་མཆོག་ཏུ་གྱུར་པ་བཞེངས་པར་གནང་བའི་རབ་གནས་ཀྱི་གྲལ་དབུས་སུ་སྤྱན་དྲངས་པའི་ཚེ་ཡང༌། ངོ་མཚར་བའི་སྣང་བརྙན་ཕུལ་དུ་ཕྱིན་པ་དག་གིས་སྐྱེ་དགུ་དུ་མའི་ཡིད་ཀྱི་དགའ་སྟོན་དུ་གྱུར་ཏོ། །དེ་ནས་སླར་ཡང་འབྲི་གུང་བྱང་ཆུབ་ཀྱི་གླིང་དུ་ཕེབས་ཏེ། བཤད་སྒྲུབ་གཉིས་ཀྱི་སྒོ་ནས་བསྟན་པ་རིན་པོ་ཆེའི་ལམ་བཟང་གསལ་བར་མཛད་དོ། །དེ་ནས་ལུག་གི་ལོ་ལ་སྟག་ལུང་ཧོར་ཁང་པའི་ནང་སོ་ཚེ་དབང་གྲགས་པ་སྐུ་གཤེགས་པའི་དགོངས་པ་རྫོགས་ཐབས་ཀྱི། དགེ་འདུན་གྱི་ཚོགས་པ་རྒྱ་མཚོ་ལྟ་བུ་ཡུལ་ཐ་དད་ནས་འདུས་པའི་སྤོ་ལ། ཡང་ནས་ཡང་དུ་སྤྱན་འདྲེན་ཞུས་པའི་ཚེ། རིམ་གྱི་ཕེབས་པར་གྱུར་པ་ལས། ཆོས་རྗེ་དང་ཞལ་ངོ་རྣམས་ཀྱིས་ཀྱང༌། བསུ་བའི་བཀོད་པ་དུ་མ་དང་ལྡན་པས་མཇལ་བར་མཛད་ཅིང༌། དུས་ཚེས་གཟའ་སྐར་འཛོམ་པ་ལ་བླ་ཡེལ་ཆེན་མོར་རྒོལ་བ་དང་འཇིགས་པ་ཐམས་ཅད་ཟིལ་གྱིས་གནོན་པའི་ཁྲི་མཆོག་མངོན་པར་མཐོ་བ་ལ།

ཞབས་ཀྱི་པད་མོ་བཀོད་དེ། འདྲེན་པ་རྣམས་ཀྱི་གཙོ་བོར་བཞུགས་པའི་དྲུང་དུ། ལྷ་མིའི་ལོངས་སྤྱོད་མ་ལུས་པ་འདུས་པ་ལྟ་བུའི་འབྱོར་པ་མཐའ་དག་ཕུལ་བར་གྱུར་པའི་ཚེ། སྔ་དྲོའི་དུས་སུ་སྨོན་ལམ་རྒྱ་མཚོའི་སྤྲིན་ཕུང་རབ་ཏུ་འཁྲིགས་ཤིང༌། ཕྱི་དྲོའི་ཐུན་ལ་བབ་པར་ཟབ་རྒྱས་ཀྱི་ཆོས་ཆར་ཀུན་ལ་སྙོམ་པར་ཕབ་སྟེ། དེར་འདུས་པ་རྣམས་སོ་སོར་རང་རང་གི་དད་པའི་ས་གཞི་ལ། དགེ་བའི་ལོ་འབྲས་རབ་ཏུ་འཕེལ་བར་གྱུར་ཏོ། །རྗེ་བཙུན་དམ་པ་འདིས་ཀྱང༌། ཞལ་ངོ་རྣམས་ལ་འབུལ་བ་དང་དགེ་འདུན་བྱིངས་ལ་མང་འགྱེད་ཀྱི་གནང་སྦྱིན་ཀྱང་གྲུབ་པར་མཛད་དེ། སླར་འབྲི་གུང་དུ་ཕེབས་ནས། དྲག་པོ་ཞེས་བྱ་བ་ལྕགས་ཕོ་སྤྲེལ་གྱི་ལོར། སྐྱིད་ཤོད་དུ་ནད་ཡམས་བར་མེད་མཆེད་པར་གྱུར་པས། དེར་གནས་པའི་སེམས་ཅན་ཀུན་གདུངས་ཤིང༌། མཁའ་ལས་ཆར་གྱི་རྒྱུན་ཀྱང་ཆད་དེ་རིང་ཞིག་འདས་པས། ལོ་འབྲས་ཀུན་བསྲེགས་པར་གྱུར་པའི་ཚེ། ས་སྐྱོང་དོན་ཡོད་རྡོ་རྗེ་དཔལ་བཟང་པོས། རྗེ་འདི་ཡི་སྙན་གྲགས་དོན་དང་ལྡན་པར་གསན་པ་ལ་བརྟེན། སངས་རྒྱས་དཀོན་མཆོག་ཡན་ལག་གི་རྣམ་པར་འཕྲུལ་པ་སྤྱན་སྔ་ཐམས་ཅད་མཁྱེན་པ་སྤྱན་དྲངས་པ་དང་མཐུན་པར། རྗེ་འདི་ཉིད་ལ་ནན་གྱིས་ཕེབས་དགོས་པའི་ཕོ་ཉ་དག་གིས་བར་མཚམས་མེད་པར་བསྐུལ་ཏེ། ཕེབས་པར་གྱུར་པའི་ལམ་བར་དུ། བྲག་དཀར་གྱི་རྫོང་དཔོན་སྲི་ཆོད་པས་ཀྱང་ཞབས་ཏོག་དང་འབུལ་བ་དཔག་ཏུ་མེད་པས་མཆོད་ཅིང༌། དེ་ནས་རིམ་གྱིས་འབྲོམ་སྨད་གླང་ར་ཞེས་བྱ་བར་ཕེབས་པའི་གོང་དུ། མི་བདག་དེ་ཉིད་ཀྱིས་མངགས་པའི། ཇ་འཛིན་གྱི་ཕོ་ཉ་བ་དག་ཀྱང་དྲུང་དུ་ལྷགས་པ་དང་མཇལ་ཏེ། ངག་གི་ཞུ་བར། ད་ལྟ་དུས་སྙིགས་པའི་དབང་གིས། སེམས་ཅན་རྣམས་ཀྱང་ཉོན་མོངས་པ་བབ་ཅོལ་དུ་རང་དགར་སྤྱད་པར་གྱུར་པ་ལ་བརྟེན། དཀར་ཕྱོགས་སྐྱོང་བའི་ལྷ་ཀླུ་མཐུ་དང་ལྡན་པ་རྣམས་ཀྱང་བག་མེད་པའི་དབང་གིས་སྲུང་བའི་དུས་ལས་ཡོལ་ཏེ། རྒྱལ་ཁམས་བྱིངས་དང་ཁྱད་པར་ཡུལ་གྲུ་འདི་ཀུན་ལ་ནད་ཡམས་ཀྱི་འཚེ་བ་ཆེན་པོས་འགྲོ་བ་ཀུན་ལ་མནར་བར་གྱུར་ཞིང༌།

ཆར་གྱི་རྒྱུན་ཀྱང་ཆད་ནས་རིང་ཞིག་སོང་སྟེ། མུ་གེའི་བསྐལ་ཆེན་གྱི་འཇིགས་པ་ཆེན་པོས་ཉེན་པར་གྱུར་པ་ལ། རྒྱལ་དབང་སྐྱོབ་པ་གཉིས་པ་ཁྱོད་ཀྱི་ཐུགས་རྗེ་ཆེན་པོའི་གཟིགས་པ་མཆོག་གིས་རྗེས་སུ་བཟུང་དུ་གསོལ་ཞེས་སོགས་གནད་ལ་དབབ་པའི་ཞུ་བ་མང་དུ་ཕུལ་བས། རྗེ་བཙུན་དམ་པ་འདིས་ཀྱང༌། དམ་ཅན་རྒྱ་མཚོའི་ཚོགས་ལ་ཕྲིན་ལས་བཅོལ་ཞིང༌། ཀླུ་ཆེན་འཁོར་དང་བཅས་པ་རྣམས་ལ་རང་རང་གི་ཡིད་དང་འཚམ་པའི་འདོད་ཡོན་དག་གིས་ཚིམ་པར་མཛད་པའི་མོད་ལ་ཕྲིན་ལས་བསྒྲུབས་པའི་ཚུལ་ཚིགས་སུ་བཅད་དེ་སྨྲས་པ། དེ་ལྟའི་རྒྱལ་དབང་ཀུན་དགའི་ཉི་མ་དེས། །ཐུགས་རྗེའི་ཟེར་གྱིས་བསྐུལ་བའི་ཀླུ་དབང་ཚོགས། །ཡིད་ཀྱི་པད་མོ་དགའ་བའི་ཟེའུ་འབྲུ་དགོད། །གུས་པའི་འདབ་མ་བརྐྱངས་ཤིང་ཐལ་མོ་སྦྱོར། །དུས་ལས་ཡོལ་བའི་རླུང་ཆེན་ཀུན་འཁོར་བས། །ཕྱོགས་སུ་གནས་པའི་སྤྲིན་ཚོགས་ཞིང་དེར་འདུས། །ནམ་མཁའ་སྔོ་བསངས་མཆེད་པའི་གདུངས་བྱེད་ནི། །དཀར་བསིལ་མདོག་ཅན་བཀྲ་བའི་ཡོལ་བ་བྲེས། །དེ་ལས་གནག་པའི་ཆུ་ཁུར་གཞོན་པ་ནི། །འབྲུག་གི་སྒྲ་ཆེན་དྲག་མེད་དལ་བུས་སྒྲོག །གློག་གི་ཕྲེང་བ་གཡོ་བའི་ལྕགས་ཀྱུས་ནི། །ཆར་འདོད་སྐྱེ་བོའི་ཡིད་ནས་འཛིན་པ་བཞིན། །དེ་རྗེས་དལ་བར་འབབ་པའི་ཆར་རྒྱུན་ནི། །བར་མེད་ཟིམ་བུར་གཡོ་བའི་སྒྲ་ལྡན་པས། །ལོ་མ་འབྲས་བུ་རང་རང་གནས་ལས་ལྡང༌། །དེ་ལས་ནད་ཡམས་བདག་པོ་བགེགས་ཚོགས་ཀུན། །སྡིག་ལྡན་ཡིད་ཀྱི་སྦྲང་བུ་ཡུལ་གཞན་བྲོས། །མདོར་ན་ས་ཕྱོགས་དེར་གནས་སྲོག་ཆགས་ཀུན། །རེ་བའི་ཆུ་སྣོད་དོན་ལྡན་བཅུད་ཀྱིས་གཏམས། །ཞེས་པ་ལྟར། རྗེ་བཙུན་འདི་ཉིད་ཀྱི་ཐུགས་རྗེས་དང་མཐུ་ཐོགས་པ་མེད་པའི་དཔལ་གྱིས། ཀུན་ཀྱང་ནད་རིམས་དང་མུ་གེའི་བསྐལ་ངན་ལས་ཐར་བར་བྱས་སོ། །ཞེས་ཕྱོགས་ཐམས་ཅད་དུ་གླེང་བ་ད་ལྟའི་བར་དུ་གྲགས་སོ། །དེ་ནས་སྡེ་པ་ཉིད་འཁོར་དང་བཅས་པས་ཕྱག་འཚལ་སྒང་དུ་བསུ་བ་ལ་བྱོན་ཏེ།

གུས་པ་ཆེན་པོའི་སྒོ་ནས་ཕྱག་དང་ཞེ་ས་སྔོན་དུ་འགྲོ་བ་དང་ལྡན་པས། སྤྱན་དྲངས་ནས། སྨོན་གྲོང་གཞིས་ཁར་བཞུགས་སུ་གསོལ། ནངས་པར་སྔ་བར་སྨོན་གྲོང་དང་འཕྲུལ་སྣང་གི་བར། འཇིག་རྟེན་དང་མཐུན་པའི་ཟང་ཟིང་སྒྱུ་མའི་རོལ་རྩེད་དུ་མ་དང༌། མཆོད་པའི་ཡོ་བྱད་དཔག་ཏུ་མེད་པ་དག་གིས་བར་མཚམས་མེད་པར་གཏམས་པའི་བཀོད་པས་ཁྱབ་པར་མཛད་ཅིང༌། རྗེ་ཉིད་ཉེ་བར་སྤྱན་དྲངས་ཏེ། ཞབས་དྲུང་སྤྱན་སྔ་ཐམས་ཅད་མཁྱེན་པ་འཁོར་དང་བཅས་པ་ཡང༌། ཟླ་བ་རྒྱུ་སྐར་གྱིས་བསྐོར་བ་ལྟར་ར་སའི་གཙུག་ལག་ཁང་གི་སྒོར་ཕེབས་པའི་རྗེ་བཙུན་རྣམ་གཉིས་ཀྱང་ལྷག་པའི་ཐུགས་སྔོན་དུ་འགྲོ་བས་ཕྱག་མཉམ་དུ་མཛད་པ་སོགས་སྐྱེ་དགུ་རྣམས་ཀྱི་ཡིད་མུན་རབ་ཏུ་འབྱིན་པར་མཛད་ཅིང༌། ཁྱམས་ཁྲ་ཆེན་མོར། ཡོན་མཆོད་འཁོར་དང་བཅས་པ་ཐམས་ཅད་གདན་མངོན་པར་འཛོམ་པའི་དྲུང་དུ། དགའ་སྟོན་གྱི་མཆོད་པ་དཔག་ཏུ་མེད་པས་གཏམས་པ་ལ་དགྱེས་དགུར་རོལ་ཞིང༌། དེ་ནས་རྗེ་ཉིད་ཀྱིས་ཇོ་བོ་རིན་པོ་ཆེ་སོགས་རྟེན་རྣམས་རིམ་པ་བཞིན་མཇལ་བར་གནང་བའི་ཚེ། ཇོ་བོའི་ཐུགས་ཀ་ནས་འོད་ཟེར་ཁ་དོག་ལྔ་དང་ལྡན་པ་འཕྲོས་ཏེ་ཐུགས་ཀར་ཐིམ་པ་སོགས། ངོ་མཚར་བའི་ལྟས་བཟང་དུ་མ་དག་ཀྱང་སྣང་བར་གྱུར་ཅིང༌། རྟེན་མཆོག་ཏུ་གྱུར་པ་རྣམས་ཞལ་གསེར་དང༌། དཀར་མེ་སྙན་དར་ན་བཟའ་སོགས་ཀུན་ཏུ་བཟང་པོའི་མཆོད་སྤྲིན་དཔག་ཏུ་མེད་པས་ཉིན་ཞག་མང་པོའི་བར་དུ་སྤེལ་བར་མཛད་དོ། །དེ་ནས་ས་སྐྱོང་ཆེན་པོ་འཁོར་དང་བཅས་པས་སླར་ཆོས་ཀྱི་འཁོར་ལོ་བསྐོར་བའི་གསོལ་བ་ཡང་ཡང་བཏབ་པར་གྱུར་པ་ལས། རྗེ་བཙུན་དམ་པ་འདིས་ཀྱང་གང་འདུལ་གྱི་གདུལ་བྱ་རྣམས་ཀྱི་ཡིད་དང་འཚམ་པའི་གདམས་པ་དང་རྗེས་སུ་གདམས་པ་མཐའ་དག་གི་སྒོ་ནས་བསམ་གྱིས་མི་ཁྱབ་པའི་ལམ་ལ་འགོད་པར་མཛད་པའི་ཚེ། ནམ་མཁའ་ལས་ཀྱང་འཇའ་གུར་དང་མེ་ཏོག་གི་ཆར་ཆེན་བབ་པར་གྱུར་ཏོ། །དེ་ལྟར་རང་གཞན་གྱི་དོན་རླབས་པོ་ཆེ་ལ་སྦྱོར་བར་ནུས་པའི་མཐུ་བརྙེས་ཀྱང༌།

ཁེངས་པའི་ང་བདག་གི་འཆིང་བ་ལས་ཡོངས་སུ་འདས་པའི་དཔལ་ལྡན་བླ་མ་འདིས་ནི། སླར་ཡང་སྤྱན་སྔ་ཐམས་ཅད་མཁྱེན་པའི་དྲུང་དུ། གསང་སྔགས་ཀྱི་དཀྱིལ་འཁོར་ལ་བརྟེན་པའི་དབང་དུ་མ་དང༌། དེ་རྣམས་ཀྱི་རྒྱུད་དང་སྒྲུབ་ཐབས་ཀྱི་རྒྱ་གཞུང་ཀྱང་མང་དུ་གསན་པར་མཛད་པའི་བར་དུ། མི་དབང་དེ་ཉིད་ཀྱིས་མཆོད་པ་དང༌། གཟིགས་སྣང་གི་བྱེ་བྲག་དུ་མ་དག་གིས་བསོད་ནམས་ཀྱི་ཚོགས་ཆེན་ཡོངས་སུ་རྫོགས་པར་མཛད་དོ། །དེ་ནས་མི་བདག་དེ་ཉིད་ཀྱིས་ཕོ་བྲང་ཆེན་པོ་པོ་ཏ་ལ་ཞེས་བྱ་བར་སྤྱན་དྲངས་ཏེ། བཟའ་བཏུང་གི་བྱེ་བྲག་དུ་མ་དག་གིས་བསྙེན་བསྐུར་ཟད་མི་ཤེས་པ་དང༌། དངོས་པོའི་འབུལ་བ་དཔག་ཏུ་མེད་པས་ཡང་དག་པར་མཆོད་དེ། རྒྱལ་བའི་དབང་པོ་འདིས་ཀྱང་ས་སྐྱོང་ཆེན་པོ་འཁོར་དང་བཅས་པ་ལ་ཤིས་པའི་ཚིགས་སུ་བཅད་པའི་དགེ་ལེགས་ཀྱི་འབྲུག་སྒྲ་བསྒྲགས་པའི་ཚེ་ནམ་མཁའ་ལས་མེ་ཏོག་གི་ཆར་ཆེར་གཡོ་བར་གྱུར་པས། དེར་གནས་པ་ཀུན་ཀྱང་དད་པའི་མྱུ་གུ་གསར་པ་རང་རྡོལ་དུ་འཁྲུངས་པར་གྱུར་ཏོ། །སླར་ཡང༌། འཕྲུལ་སྣང་གི་ཁྱམས་ཁྲ་ཆེན་མོར། ཡོན་མཆོད་གདན་འཛོམ་པ་ལ། མཆོག་གི་སྤྲུལ་པའི་སྐུ་ཁྲི་ལས་མངོན་པར་འཕགས་པའི་ཕྱག་གིས། སྐུ་གསུང་ཐུགས་ཀྱི་རྟེན་མཆོག་ཏུ་གྱུར་པ་སོགས་ཀྱིས་གོང་དུ་འབུལ་བ་དང་གནང་སྦྱིན་གྱི་ཁྱད་པར་དུ་མ་དག་གིས། སྐྱེ་བོ་ཆོག་པ་དང་བྲལ་བའི་བློ་ངན་དག་ཀྱང༌། ཡིད་ཀྱི་བང་མཛོད་རབ་ཏུ་གང་བ་དང་ལྡན་པའི་ལོངས་སྤྱོད་མཐའ་དག་གིས་ཕྱུག་པར་མཛད་དོ། །དེ་ལྟར་སངས་རྒྱས་ཀྱི་ཞིང་མཆོག་རྣམ་པར་དག་པ་རྣམས་སུ། རྒྱལ་བ་སྲས་དང་བཅས་པ་ཀུན་བཀའི་བགྲོ་བ་མཛད་ནས། སླར་ཕྲིན་ལས་ཀྱི་ཞིང་ཁམས་ཀུན་ཏུ་སྐུའི་སྣང་བརྙན་གྱི་ཆོ་འཕྲུལ་སྟོན་པ་ལྟར། རྒྱལ་བའི་དབང་པོ་འདི་ཉིད་ཀྱང་རང་གི་གདུལ་བྱའི་ཞིང་དུ་ཁ་ལོ་བསྒྱུར་བར་བཞེད་དེ། མི་དབང་ཆེན་པོ་དེ་ཉིད་ཀྱིས་ཀྱང༌། ཕྱག་འཚལ་སྒང་གི་བར་ཞབས་འབྲིང་དུ་མཛད་ནས་ཕེབས་པའི་ལམ་བར་དུ།

ཆུ་བོའི་རགས་ལ་ཕྱག་ནས་གནང་བའི་ཚེ། མཆོག་ཏུ་དུལ་བའི་ཀླུ་དབང་གི་གཟུགས་ཀྱིས་མེ་ཏོག་བླངས་པར་གྱུར་པ་ནི་ཀུན་གྱིས་མཐོང་བར་སྣང་ངོ༌། །དེ་ནས་རིམ་གྱིས་གདན་ས་ཆེན་པོ་ཉིད་དུ་དྲང་བ་དང་ངེས་པའི་ཆོས་ཀྱི་འཁོར་ལོ་གང་ལ་གང་འདུལ་གྱི་ཚུལ་དུ་བསྐོར་བར་མཛད་ཅིང༌། ཆོས་ཀྱིས་མངོན་པར་མཐོ་བའི་གསེར་ཁང་དུ་བཞུགས་པའི་སྐབས་ཤིག མདུན་གྱི་ནམ་མཁར་རྡོ་རྗེ་འཆང་ནས་བཟུང༌། དཔལ་ལྡན་ཕག་གྲུ་ཡན་གྱི་བླ་མ་རྣམས་ཤིན་ཏུ་གསལ་བ་ལ། མཉམ་མེད་སྒམ་པོ་པའི་ཕྱག་ནས་མུ་ཏིག་སྙིམ་པ་གང་གནང་སྟེ། ཁྱོད་ཀྱི་གྲྭ་པ་ཡིན་གསུང་བ་ཞིག་གཟིགས་སོ། །དེ་དག་ནི་རྗེ་བཙུན་འདི་མཐོང་ཐོས་དྲན་རེག་ཏུ་གྱུར་པའི་གདུལ་བྱ་སློབ་མ་རྣམས་ཀྱང༌། རང་རྒྱུད་ཡོངས་སུ་དག་པ་དྲི་མ་ཐམས་ཅད་དང་བྲལ་བའི་ངང་ནས། རིན་པོ་ཆེ་ལྟ་བུར་གཞན་དོན་འབྱུང་བར་ལུང་བསྟན་པའོ། །ཡང་དགུན་ཁྲིད་ཀྱི་དུས་ཤིག རྣལ་ལམ་དུ། འབྲི་གུང་གི་ཐང་འདི་ཐམས་ཅད་མར་མེའི་ཀོང་བུ་སྡོང་བུས་བརྒྱན་པ་འབའ་ཞིག་ལ། གཅིག་བསྒྲོན་པས་ཐམས་ཅད་སྒྲོན་པ་ལྟ་བུར་གྱུར་ཏེ། ཀུན་འབར་བར་གྱུར་པ་གཟིགས་སོ། །དེ་ནི་སློབ་མའི་ཚོགས་རྣམས་ལ་གདམས་པ་གནང་བའི་དམིགས་རྒྱབ་རྗེ་ཉིད་ཀྱི་གནང་བའི་ཐུགས་རྗེ་ལ་བརྟེན། སློབ་མ་རྣམས་ལ་བདེ་དྲོད་ཀྱི་ཡོན་ཏན་འབྱུང་བའི་རྟགས་སུ་གོའོ། །ཡང་གླིང་ཁ་དར་རྒྱས་རྩེར་ཕེབས་པར་གནང་རྒྱུའི་དེ་ནུབ་ཀྱི་རྣལ་ལམ་དུ། རྗེ་ཉིད་སྐུ་ཆོས་ངུར་སྨྲིག་དྲི་མ་མེད་པ་ཞིག་བཞེས་ཏེ། མེ་ཏོག་གི་ལྗོངས་ཆེན་པོ། ལ་ལ་དག་ཤར་བ་དང༌། ལ་ལ་འཆར་ལ་ཁད་མང་དུ་སྣང་བ་གཟིགས་སོ། །དེ་ནི་སྒྲུབ་སྡེ་ཐར་པའི་གྲུ་ཆེན་འདི་ཉིད་ལས། ལོ་གསུམ་ཕྱོགས་གསུམ་སོགས་ཁྱད་པར་སྒྲུབ་པའི་དམ་བཅའ་བརྟན་པོ་དང་ལྡན་པ་རྣམས། ཡོངས་འཛིན་དམ་པ་འདི་ཡི་ཐུགས་རྗེའི་ཚན་ཀ་གཏིང་ནས་གཡོས་ཏེ། ཉམས་རྟོགས་ཡོན་ཏན་གྱི་ཚལ་ཆེན་རྒྱས་པར་མངོན་ནོ། །དེ་དག་གིས་སྐབས་ཞིག

།བྱང་ཕྱོགས་སུ་སྒོམ་ཁྱུང་གི་སྐྱེ་བོ་མང་པོ་འཁྲུག་པའི་དབང་གིས་ཕན་ཚུན་ཁ་དག་པར་བགྱིས་པའི་ཚེ། རྗེ་བཙུན་འདི་ཉིད་ཀྱི་ཐུགས་རྗེ་དུས་ལས་ཡོལ་བ་མི་མངའ་བའི་མཐུ་དང་ལྡན་པས། འཁྲུག་པ་རྣམས་ཕན་ཚུན་འདུམ་པའི་ཕྱིར་སྒར་ཆེན་ཕེབས་པར་མཛད་དེ། ཡུལ་དེར་གནས་པའི་སེམས་ཅན་ཀུན་ཀྱང་ཕན་ཚུན་འཚེ་བའི་སེམས་དོར་ཏེ་བྱམས་པ་དང་ལྡན་པར་གྱུར་ཏོ། །དེའི་ཚེ་སྒྲུབ་བརྒྱུད་རིན་པོ་འབར་བའི་ཏོག་གི་མངོན་པར་སྤྲས་ཤིང༌། ཐེག་གསུམ་མཆོག་ཏུ་བཀྲ་བའི་སྐེད་དཀྲིས་དང་ཤམ་བུ། བླང་དོར་མ་འདྲེས་པའི་སུལ་དང་ལྡན་པ་དག་གིས་ཀླུབས་ཤིང༌། གནས་གསུམ་ཁང་བཟང་ཤིན་ཏུ་མཐོ་བའི་རྩེ་མོར། སྙིང་པོ་སྤྱི་དང་བྱེ་བྲག་རྒྱལ་བ་གཉིས་པ་རྣམས་ཀྱི་བསྟན་པའི་སྲོག་ཤིང་བརྟན་ཞིང་མི་འགྱུར་བར་བགྱི་བའི་ཕྱིར། ཞིང་མཆོག་དེ་དང་དེ་རྣམས་སུ་རྡོ་རྗེ་འཛིན་པ་རི་ཐེམས་དང་བཅས་པ་ཡབ་མེས་གོང་མ་དག་གི་ལུགས་སྲོལ་ལས་ལྷག་པར་བསྒྲུབས་པར་མཛད་པ་སོགས། རྒྱལ་བའི་གསུང་རབ་མ་ལུས་པའི་དོན་ལ། སྐྱོབ་པ་རིན་པོ་ཆེ་ཡབ་སྲས་ཀྱི་དགོངས་པ་ལྟར་སྒྲུབ་པ་ལྷུར་ལེན་ཅིང་དོན་དང་ལྡན་པ་ཐུགས་བརྩེ་བ་ཆེན་པོའི་སྒོ་ནས། ཉིད་རང་གི་ཐུགས་ཉམས་སུ་བཞེས་ཤིང་གསུང་ངག་གི་རྒྱུན་ལས་གདུལ་བྱ་བློ་གསལ་ལ་སྟོན་པ་དང༌། མཚན་ཉིད་དེ་དག་དང་ལྡན་པའི་བསྟན་བཅོས་ཆེན་པོ་དག་ཀྱང་བཞག་སྟེ། མདོར་ན་འཇིག་རྟེན་གསུམ་གྱི་བླ་མ་དེ་ཉིད་ཀྱི་བསྟན་པའི་ལྷ་ལམ་མཆོག་ནི་རྗེ་འདིས་གསལ་བར་མཛད་པ་ཡིན་ནོ། །དེ་ལྟར་རང་གཞན་གྱི་དོན་གཉིས་ལ་དབང་འབྱོར་ཞིང་མངའ་བརྙེས་པའི་སྐྱེས་ཆེན་དམ་པ་དེས་ནི། སླར་ཏིང་ངེ་འཛིན་དེ་ཉིད་ལས་གཡོ་བ་མི་མངའ་བཞིན་དུ། མཛད་པའི་ཆོ་འཕྲུལ་བསྟན་པ་ནི། མཚེའུ་ཁའི་ཐང་ཆེན་དུ་དབྱར་ཆོས་ལ་མགོན་པོའི་འཁོར་ལོ་ལྔ་མའི་ཁྲིད་གནང་བའི་ཚེ་ཟུར་འདེབས་ཆོས་འབྱུང་ལྔའི་དམིགས་རིམ་གྱི་སྐབས་སུ་ཐུགས་ཐེ་ཚོམ་པའི་ཚུལ་བསྟན་པའི་ཚེ།

མི་ནག་པོ་ཞིག་གིས། འདི་ལྟར་གྱིས་ཞེས། སྐུའི་དཀྱིལ་འཁོར་གྱིས་མི་སྒྲིབ་པའི་ཆོས་འབྱུང་ལྔ་རྩེགས་ཀྱི་བཀོད་པ་གཟིགས་སུ་གསོལ་བའི་མི་ནག་ནི་ཆོས་སྐྱོང་དངོས་ཉིད་དོ། །དེ་ལྟར་བཀའ་ཆོས་གནང་བ་ལ་དཔའ་བོ་དང་མཁའ་འགྲོ་བྱ་རྒོད་ཀྱི་གཟུགས་སུ་གནས་པས་ཉན་པ་དང༌། ཡང་གསེར་ཁང་དུ་བཞུགས་པའི་དུས་ཀྱི་ཚེ། མདུན་རི་ཆུ་འཕེན་གྱི་ངོས་ལ་མེ་མཆེད་པ་ལ་ཕྱག་གིས་སྡིག་མཛུབ་མཛད་པས་ཞི་བ་དང༌། ཆུ་བོའི་འབབ་ངོས་སུ་རབ་གནས་གནང་ཚེ་ཕ་རོལ་ཏུ་འགྱུར་བ་སོགས་འབྱུང་བ་བཞི་ལ་དབང་བསྒྱུར་བ་དང༌། གཞན་ཡང་རྗེ་འདི་ཡི་སྡེ་སྲིད་ལ་བསྙེངས་པར་་་་་

ཁེངས་པར་ གྱུར་པའི་སྐྱེ་བོ་རིས་སུ་གྱུར་པ་རྣམས་ལ་ནི། བཀའ་སྡོད་སྒྲུབ་པའི་ཆོས་སྐྱོང་སྲུང་མ་རྣམས་ཀྱིས་ཕྲིན་ལས་བསྐྱངས་པའི་ཚུལ། དཔེར་བགྱི་ན། སྣེའུ་རྫོང་པ་དང༌། ཀོང་པོར་གནས་པའི་མི་བསྲུན་པ་ལྟ་བུ་གཏན་ནས་བརླགས་པར་གྱུར་པ་ནི་ཀུན་གྱིས་མཐོང་པའོ། །དེ་ལྟར་དྲག་པོའི་ཕྲིན་ལས་རྩོལ་མེད་དུ་གྲུབ་པའི་དོན་ཅི་ཡི་སླད་དུ་ཞེ་ན། རྗེ་འདི་ཉིད་ཀྱིས་ཐོག་ཁ་གསེར་ཁང་དུ། མགོན་པོ་བྱ་སེང་ཌཱ་ཀི་བརྒྱད་དང་བཅས་པ་སེར་འཇམ་དུ་གཟིགས་པ་དང༌། མཚེའུ་ཁར། ཕྱག་གི་འོག་གཉིས་སུ་བྱ་རོག་ནག་ལ་སྣུམ་ཞིང༌། རྒྱས་པ་གཉིས་གཟིགས་ཏེ། དེ་དག་ནི་གཞི་ཡི་མགོན་པོའི་གནས་ལུགས་ཀྱི་རང་ཞལ་གཏན་ལ་ཕབ་པའི་ཚུལ་ལོ། །དེའི་སྐབས་ཤིག་མེ་ཉག་རིང་མོས་མགོན་བྱས། ཇ་པ་མང་དུ་སླེབ་པར་ཡོད་པ་གསན་ཏེ། དེ་རྣམས་ལ་གནས་སྐབས་དང་མཐར་ཐུག་དོན་དང་ལྡན་པའི་འབྲེལ་པ་འཇོག་པར་བཞེད་དེ། སྒར་ཆེན་ཕེབས་པར་གྱུར་པ་ན་ཇ་པའི་སྒར་ནད་ཡམས་ཀྱིས་གཙེས་པའི་སྐད་ཆ་འབུལ་མི་བྱུང་བས། སླར་ཐུགས་དགོངས་ལ་བཞུགས་པའི་དུས་སུ། ཨ་ཕྱི་ཆིབས་ཞོན་གྱི་སྐུ་དངོས་སུ་བསྟན་ཏེ་ཞལ་ནས། དྲི་མེད་འོད་ལྔ་ཁོ་མོས་སྤྲོ་བར་བྱ། ཞེས་གསུངས་ཏེ་འཇའ་ཡལ་བ་བཞིན་སོང་ངོ༌། །དེར་ལུང་བསྟན་དེ་ཉིད་ལ་ཐོག་འགེལ་དུ་གནང་སྟེ་ཕེབས་པའི་ཚེ། འབུལ་བའི་བྱེ་བྲག་དུ་མས་མཆོད་པར་གྱུར་ཅིང༌། དཔོན་སློབ་འཁོར་དང་བཅས་པ་ཐམས་ཅད་ལ། ནད་རིམས་ཀྱི་འཚེ་བ་མཐའ་དག་གི་གླགས་རྙེད་པར་མ་གྱུར་ཏོ། །འདིར་སྨྲས་པ། བསྟན་པ་མཆོག་གི་མཁའ་དབྱིངས་ལ། །རྒྱལ་བ་མཆོག་གི་ཉི་ཤར་བས། །འཛམ་གླིང་མཆོག་ཀུན་གསལ་བ་ནི། །ཨེ་མ་མཆོག་ཏུ་མཚར་ཆེ་འམ། །སྲིད་མཚོ་ལས་གྲོལ་ཆུ་གཏེར་དབུས། །འཇིག་རྟེན་ལས་འདས་པད་མོའི་སྐུ། །འཁོར་བ་ལས་སྒྲོལ་དོན་བཅུད་ལྡན། །འདི་ཉིད་ལས་འཕགས་ཆུ་སྐྱེས་གང༌། །མྱ་ངན་གྱུར་པའི་སེམས་ཅན་རྣམས། །སྡུག་བསྔལ་གྱུར་པར་ཀུན་མཁྱེན་ཏེ། །གཟིགས་པར་གྱུར་པའི་དཔའ་ཆེན་ནི། །རྒྱལ་དབང་གྱུར་པ་ཀུན་དགའི་ཞབས། །ཞེས་འདི་ན་སྨྲའོ། །དེ་ལྟར་མཆོག་ཏུ་བསྔགས་པའི་དཔའ་བོ་ཆེན་པོ་འདི་ནི།

བདུད་བཞི་མཐའ་དག་གི་དགྲ་ལས་རྒྱལ་ཞིང༌། ཀུན་གསལ་གྱི་འཁོར་ལོ་ཆུ་འཛིན་གྱི་སྒྲིབ་གཡོགས་དང་བྲལ་བ་ལྟ་བུའི་མངའ་ཐང་མཆོག་ཏུ་ཡངས་པའི་དབུས་སུ་ཉིད་སྐུ་རྟ་བདུན་རྒྱལ་པོ་ལྟ་བུར་ཕྲིན་ལས་བཞི་ཡི་འོད་ཟེར་ཕྱོགས་བཅུར་འཕྲོ་བར་གྱུར་པའི་ཚེ། ཡུམ་དྲུང་ཉིད་ཀྱིས་ཀྱང་སྡེ་སྲིད་ཀྱི་ཁུར་འབུལ་བར་མཛད་དེ། ཀླུངས་ཤོད་རྩེ་བའི་གཞིས་ཁར་རིམ་གཉིས་ཟབ་མོའི་རྣལ་འབྱོར་གྱིས་དུས་འདའ་བར་མཛད་ཅིང༌། བསྟན་པ་རིན་པོ་ཆེ་འདི་ཉིད་སྟོབས་ཀྱིས་འཛིན་པའི་ཕྲིན་ལས་ཀྱི་གཉེར་ཁ་བ་ནི། ལེགས་ཉེས་ཀྱི་བྱ་བའི་བླང་དོར་ལ་མཁས་པའི་བློ་གྲོས་ཕུལ་དུ་ཕྱིན་པ་དང་ལྡན་པ། དབོན་པོ་མགོན་པོ་རྒྱལ་མཚན་ཞེས་ཡོངས་སུ་གྲགས་པས། རྗེ་ཉིད་ཀྱི་ཞབས་འབྲིང་དང་ཞབས་ཏོག་ཚུལ་བཞིན་དུ་མི་འདོར་བའི་བརྩོན་པ་དྲག་པོས། བཀའ་བཞིན་དུ་བགྱིས་ཏེ། མཐིལ་གྱི་གླིང་རིན་པོ་ཆེ་འདི་ཉིད་ཀྱི་གཙུག་ལག་ཁང་དང༌། རྟེན་མཆོག་རྣམས་ཀྱང་ཞིག་གསོས་ཀྱི་བྱེ་བྲག་དང་གཟིམས་ཁང་རྙིང་པ་གོག་པ་རྣམས་ཀྱང་གསོ་བར་མཛད་དེ། འཕགས་པ་རྣམས་ཀྱི་ལྡུམ་ར་ལྟ་བུར་མཛེས་པར་གྱུར་པའི་ཚེ། ངོ་མཚར་སྐུ་ཡི་བཀོད་པ་བསྟན་པའི་ཚུལ་ཕྱོགས་ཙམ་འདིར་ཚིགས་སུ་བཅད་དེ་སྨྲ་ན། སྒྲུབ་པའི་སྡེ་ཆེན་གླིང་ཁ་དར་རྒྱས་རྩེའི། །ཆབ་སྲིད་དང་དུ་ལེན་ལ་བརྩོན་པ་ཅན། །དགེ་བཤེས་རིན་ཆེན་བཤེས་གཉེན་ཞེས་བྱ་བ། །འཆི་བདག་གཤིས་རྗེའི་སྐྱེས་བུས་གཙེས་པའི་ཚེ། །རྗེ་ཉིད་མཇལ་བའི་གདུང་བ་ཆེར་མཆིས་ཀྱང༌། །འབྱུང་བཞི་ནད་ཀྱིས་གདུངས་པའི་ཟུག་གཟེར་ལས། །དྲུང་དུ་མཆི་བའི་སྟོབས་དང་མི་ལྡན་ཚེ། །ཉིད་ཀྱི་ཐུགས་རྗེ་ཚད་བཟུང་མ་མཆིས་པས། །རྟེན་མེད་མཁའ་དབུས་ཉི་དཀྱིལ་ལྟར་རྒྱས་པའི། །འོད་དང་འོད་ཟེར་འབར་བའི་གུར་ཁང་དབུས། །སྐུ་མཆོག་འགྱུར་མེད་ཡུན་རིང་བརྟན་གྱུར་ཏེ། །བར་དོའི་འཕྲང་སྒྲོལ་གནད་ཀུན་གདམས་པར་མཛད། །དེ་ལྟའི་སྐུ་གསུང་ཐུགས་ཀྱི་གསང་ཆེན་ནི། །མངོན་སུམ་ལྟ་བུར་དེ་ཡིས་ཉེར་མཐོང་ཐོས། །ཡིད་ཀྱི་དབང་མཆོག་བཀྲ་བས་ཚིག་བཟུང་སྟེ། །ཕྱི་མའི་གནས་ལ་འཇིགས་མེད་ངེས་པ་རྙེད། །ཅེས་པ་དེ་ཡང་རྗེ་ཉིད་ཀྱིས་རྗེས་སུ་བཟུང་ཞིང་འཇིགས་པ་ལས་སྒྲོལ་ཏེ་སྐུ་ཡི་སྣང་བ་བསྟན་པའི་ཚུལ་ཅུང་ཟད་ཙམ་མོ། །དེའི་སྐབས་སུ་རང་དེའི་སྟོན་པ་ལྷ་དང་བཅས་པའི་མཆོད་པའི་གནས་སུ་གྱུར་པ་མཉམ་མེད་ཤཱཀྱའི་རྒྱལ་པོ་ཉིད་སྔོན་དུས་ཚོང་དཔོན་ཤེས་རབ་བཟང་དུ་གྱུར་པའི་ཚེ།

ཐུགས་བསྐྱེད་པའི་ཡུལ་དུ་གྱུར་པ། སངས་རྒྱས་དཀོན་མཆོག་ཡན་ལག་ཅེས་གྲགས་པ་གང་དེ་ཉིད། སླར་སྙིགས་དུས་ལས་ཀྱང་སྙིགས་པར་གྱུར་པའི་དུས་འདིར། ཞྭ་དམར་ཅོད་པཎ་འཛིན་པའི་མཚན་འཆང་བ་ཉེར་གཅིག་གི་ཚུལ་དུ་ཕྲིན་ལས་འབྱུང་བར་ལུང་བསྟན་པའི་དུས་ལ་བབ་པའི་གྲངས་ལྡན་བཞི་པར་གྱུར་པ། དྷརྨ་ཀཱིརྟི་ཛྙཱ་ན་ཤྲཱི་བྷ་དྲ་ཞེས་ས་གསུམ་དུ་ཆོས་ཀྱི་གྲགས་པའི་བ་དན་དཀར་པོ་ཡེ་ཤེས་ཀྱི་རི་རབ་ཡོན་ཏན་དུ་མའི་དཔལ་དང་ལྡན་པར་རྒྱས་པ་དག་གི་རྩེ་མོར། བཟང་པོའི་ཕྲིན་ལས་སྲིད་མཐའི་བར་དུ་མངོན་པར་སྒྲེང་བ། དེ་ཉིད་སྤྱན་འདྲེན་པར་དགོངས་ཏེ། ཕོ་ཉའི་རྩོལ་བ་མཆོག་གིས་བསྡུས་པ་ལས། རྒྱལ་དབང་དེ་ཉིད་འཁོར་དང་བཅས་པ་མྱུར་བ་ཉིད་དུ་ཕེབས་པར་གྱུར་པའི་ཚེ། རྗེའི་དྲུང་ཉིད་འཁོར་དང་བཅས་པས་ཀྱང་བསུ་བའི་བཀོད་པ་དུ་མ་དང་ལྡན་པས་རྫན་ཐང་དུ་མཇལ་བར་མཛད་ཅིང༌། རིམ་པར་མཚེའུ་ཁ་བདེ་ལྡན་གྱི་གཙུག་ལག་ཁང་དུ་ཕེབས་པ་ལས། གནང་ཆ་སྐྱེས་ཀྱི་འབུལ་བའི་བྱེ་བྲག་དུ་མ་དག་ཀྱང་མངོན་པར་གཏམས་ཤིང༌། མཐིལ་དུ་སྐུ་གསུང་ཐུགས་ཀྱི་རྟེན་མཆོག་ཏུ་གྱུར་པ་རྣམས་ལ་ཞལ་གསེར་ན་བཟའ་སྙན་དར་མར་མེ་བདུག་སྤོས་སོགས་མཆོད་པས་བསམ་གྱིས་ཁྱབ་པ་དང༌། སློབ་ཆོས་ཀྱི་ཐོག་དྲངས་དགེ་འདུན་འདུས་པ་དང་བཅས་པ་རྣམས་ལའང་གནང་སྦྱིན་མང་འགྱེད་དང་བཅས་པའི་དགའ་སྟོན་བསྩལ་བ་ལ། བླ་ཆེན་དགེ་འདུན་དང་བཅས་པས་ཀྱང༌། སོ་སོར་འབུལ་བ་རྒྱ་ཆེན་པོ་བསྒྲུབས་ཤིང༌། སླར་མཚེའུ་ཁར་ཕེབས་པར་གནང་བ་ལ། བདག་ཉིད་ཆེན་པོ་འདིས་ནི། བདེ་མཆོག་ལུ་དྲིལ་གྱི་ལུགས་ལ་བརྟེན་པའི་བསྐྱེད་རྫོགས་ཀྱི་གདམས་པ་དང༌། རྒྱུད་སྡེ་རིན་པོ་ཆེ་བོད་ཡུལ་འདིར་འགྱུར་རོ་ཅོག་མཐའ་དག་ཀྱང་གསན་པ་མཐར་ཕྱིན་པར་མཛད་དེ། སྤྱན་སྔ་ཐམས་ཅད་མཁྱེན་པ་འཁོར་དང་བཅས་པ་ལའང་འབུལ་བ་དང་གནང་སྦྱིན་གྱི་ཁྱད་པར་དུ་མས་ཚོགས་གཉིས་ཀྱི་ཞིང་མཆོག་རྣམས། དགེ་བའི་ལོ་འབྲས་ཀྱིས་ཡོངས་སུ་གང་བར་གྱུར་ཏོ། །དེ་ལྟར་ཡོན་མཆོད་འཁོར་དང་བཅས་པ་ཡང་ཐུགས་དགོངས་རྣམ་པར་དག་པ་མཆོག་གིས་ཡོངས་སུ་སྦྲེལ་བཞིན་དུ།

སྐུ་ཡི་དབྱེ་བ་ཐ་དད་དུ་གདུལ་བྱ་སོ་སོའི་མཁའ་ལ་སྣང་བར་གྱུར་ཏོ། །དེ་ནས་ཀུན་ལྡན་ཞེས་བྱ་བ་ལྕགས་ཕོ་བྱི་བའི་ལོ་ཧོར་ཟླ་དྲུག་པའི་ཚེས་གཉིས་ཀྱི་ཉིན། མཉམ་མེད་རིན་ཆེན་ཆོས་ཀྱི་རྒྱལ་པོ་སྐུ་ཡི་སྣང་བའི་དཀྱིལ་འཁོར་བསྡུས་པའི་ཚུལ་བསྟན་པ་ལ། དགོངས་པ་རྫོགས་ཐབས་ཀྱི་བྱ་བ་རླབས་པོ་ཆེ་དག་ཀྱང་མྱུར་དུ་གྲུབ་ཅིང༌། ནང་རྟེན་དུ་ཐུབ་པའི་སྐུ་ཇོ་ཚད་བཞེངས་པར་གནང་བ་ཡང༌། གཙུག་ལག་ཁང་ཆེན་མོར་བཞུགས་སུ་གསོལ་ཞིང༌། མདོར་ན་སྔོན་གྱི་ལུགས་སྲོལ་བཟང་པོ་མི་ཉམས་པར་བགྱི་བའི་ཕྱིར་སྟོད་གངས་དཀར་གྱི་རྒྱལ་པོ་ཏི་སེར་གསེར་འབུམ་བཞེངས་པ་ནས། སྨད་རྒྱ་ནག་དལ་དུའི་ཕོ་བྲང་དུ་གདུང་སྐལ་འབུལ་བ་ཡན་གྲུབ་པར་མཛད་ཅིང༌། གླང་གི་ལོ་ལ་ལྕམ་དང༌། སྟག་གི་ལོ་ལ་གཅེན་པོ་རྣམ་པར་རྒྱལ་བའི་མཚན་ཅན་གཤེགས་པའི་དགོངས་རྫོགས་ཀྱི་ཁྱད་པར་རྒྱས་པར་གྲུབ་བོ། །དེ་ལྟར་ཡོངས་འཛིན་དམ་པ་འདི་ནི་ཟད་པ་མེད་པ་ནམ་མཁའི་མཛོད་ལ་དབང་འབྱོར་བ་ཉིད་དོ། །ལོ་དེ་ཉིད་ལ་ཕྱོགས་མཚམས་ཀུན་ནས་ཆེ་དགུ་མ་ལུས་པ་ཐམས་ཅད་ཀྱི་རང་རང་གི་ལོངས་སྤྱོད་ཀྱི་འབྱོར་པ་དཔག་ཏུ་མེད་པ་དང་བཅས་ཏེ་རྗེ་ཉིད་ཀྱི་དྲུང་དུ་ལྷགས་པར་གྱུར་པ་ལ་བརྟེན། བསྟན་པ་སྤྱི་དང༌། བྱེ་བྲག་རྒྱལ་བ་འབྲི་གུང་པའི་བསྟན་པ་རིན་པོ་ཆེ་འདི་ཉིད་ལ་བྱི་དོར་དང་བླ་མར་བཀུར་ཞིང་བསྟན་པ་འཛིན་པ་ཀུན་ལའང་དངོས་པོ་བཞིས་སྐྱོང་བར་མཛད་པ་ལ་སྲིད་མཐའི་བར་དུ་ངལ་བ་མི་མངའ་བ་ནི་ངོ་མཚར་རྨད་དུ་བྱུང་བའི་མཛད་པའོ། །དེ་ནས་སྤྲེའུའི་ལོ་ལ། སྒར་ཆེན་ཉང་ཕྱོགས་སུ་འདེགས་པར་གནང་བའི་ཚེ། གད་པ་མཁར་དུ་ཕེབས་པ་ན། བྱ་བྲལ་གྱི་བརྟུལ་ཞུགས་དང་ལྡན་པ་རྣལ་འབྱོར་པའི་ཆ་བྱད་དུ་བྱས་པ་ཞིག་གིས། གསང་སྔགས་རྙིང་མའི་གདམས་པ་མང་པོ་དང༌། སྐུ་བསྲུང་གི་མན་ངག་ཆ་ལག་དང་བཅས་པ་ཞིག་ཕུལ་ཏེ། སྐད་ཅིག་དེ་ལ་མི་སྣང་བར་གྱུར་པ་ནི་ཨུ་རྒྱན་གྱི་སྤྲུལ་པ་དངོས་སོ། །དེའི་དུས་སུ་སངས་སིང་སྒང་ལ་ཕེབས་པའི་ལམ་ཁར།

གྲུབ་མཐའི་འཆིང་བས་དཀྲིས་པར་གྱུར་པའི་བློ་ངན་རྣམས་ཀྱིས། མི་རིགས་པའི་རྣམ་འགྱུར་མང་པོས། སུན་དབྱུང་བར་བརྩམས་པའི་ཚེ། རྗེ་ཉིད་བརྩེ་བ་ཆེན་པོའི་ངང་ལས་ཡོལ་བ་མི་མངའ་ཡང༌། བཀའ་སྲུང་རྣམས་ཀྱི་ཕྲིན་ལས་བསྒྲུབས་པའི་ཚུལ་ནི། དེ་ནས་འབྲི་གུང་དུ་ཕེབས་ཏེ། ཀླུངས་ཤོད་རྩ་བའི་གཞིས་ཁར། ཡུམ་དྲུང་སྐུ་གཤེགས་པའི་དགོངས་རྫོགས་ཀྱི་རིམ་པ་གནང་བའི་ཚེ། གཟིམས་མལ་དུ་ཉི་ཟེར་ཕོག་པའི་འོད་ཀྱིས་བསྐུལ་བ་ལྟ་བུར། རྗེ་ཉིད་ཀྱི་ཞལ་ནས་སྤྲུལ་པའི་བྱ་རོག་གསུམ་ཐོན་སྟེ། ཤར་ཕྱོགས་སུ་འཕུར་བ་ཐུགས་ཉམས་ལ་འཁྲུངས་པ་དང་དུས་མཚུངས་པར། སངས་སིང་གི་དགོན་དུ་རླུང་དམར་ཆེན་པོ་ལངས་ནས། སྦྱོར་ངན་རྩོམ་པའི་ཆོས་རྒྱལ་གྱི་སྐུ་བྲུབ་ཁུང་དུ་ལྷུང་བ་སོགས་ལྟས་མ་རུང་བ་དུ་མས་དེར་འཁོད་པ་རྣམས། སེམས་ཁོང་དུ་ཆུད་དེ་གནས་པ་ཀུན། འཕྲལ་དུ་དྲག་པོའི་དཔུང་གིས་བརླགས་པར་བྱས་སོ། །ཡུམ་གྱི་དགོངས་རྫོགས་རྣམས་གྲུབ་པའི་རྗེས། སླར་ཡང་མཚེའུ་ཁར་ཕེབས་པ་ན། སྔ་ཐུན་དྲང་པོ་ལ་བཞུགས་པའི་དུས། སྔགས་པའི་ཆ་ལུགས་སུ་བྱས་པའི་མི་ཞིག་དང་དེའི་འཁོར་དུ། སྲབ་མོ་ངུར་ཁའི་ཨང་རག་དང་པཎ་ཞུ་གྱོན་པ་རབ་བྱུང་གི་ཆ་བྱད་ཅན་གཉིས་དང་བཅས་པ་གང་ནས་ཡོངས་ཆ་མེད་པར་ཞབས་དྲུང་དུ་བྱུང་སྟེ། ཕྱག་སྔོན་དུ་འགྲོ་བས་གཙོ་བོ་དེས་འདི་སྐད་ཅེས། ཨུ་རྒྱན་རིན་པོ་ཆེས་བྱིན་གྱིས་བརླབས་པའི་དཀར་པོ་བ་ཀུན་དགའ་གྲགས་པས་ལུང་བསྟན་དང་མཐུན་པར་བསམ་ཡས་ཞིག་གསོས་གྲུབ་པའི་དགའ་སྟོན་ཀྱི་གྲལ་དབུ་དང་རབ་གནས་གནང་བར། གདན་འདྲེན་རྐང་བཙུགས་ལགས་པས་དགོངས་པ་གནང་དགོས། ཞེས་ཞུས་པ་ལ། བཀའ་རྒྱས་མང་པོ་ཞིག་གི་རྗེས་ཞུ་དོན་དངོས་ཀྱི་ལན་དུ། བསམ་ཡས་ཞིག་གསོས་གྲུབ་པ་ཤིན་ཏུ་ལེགས་ཤིང༌། སྤྲོ་བ་མཆོག་ཏུ་འཕེལ། རབ་གནས་དངོས་ལ་ད་རེས་ངེད་ཀྱི་མི་སླེབས་པས། འདི་ག་ནས་རྒྱས་འདེབས་པ་ཡིན། ཞེས་གསུངས་པ་ལ། སྔགས་པ་དེས། དར་དཀར་པོ་ཁ་གང་ཕྱག་ཏུ་ཕུལ།

ཀ་པཱ་ལ་ནས་ཀྱིས་བཀང་བ་ཞིག་ཐོགས་ཏེ། འོ་ན་ད་ལམ་ཕེབས་མ་གྲུབ་པར་རང་གི་ཚེ་ན། གཙུག་ལག་ཁང་ཞིག་གསོས་སུ་གྲུབ་པ་འདི་ལ། འབྱུང་བཞིའི་གནོད་པས་གླགས་མི་རྙེད་པའི་བརྟན་བཞུགས་དང༌། ཏིང་ངེ་འཛིན་གྱི་རབ་གནས་གནང་བར་འཚལ་ཞེས་ཞུས་པ་ལས། རྗེའི་དྲུང་གིས་ཀྱང༌། བཀྲ་ཤིས་ཀྱི་ཚིགས་སུ་བཅད་པ་དང་མེ་ཏོག་འཐོར་བ་གནང་སྟེ། ཞལ་ནས་ཏིང་ངེ་འཛིན་གྱི་རབ་གནས་ཀྱང་ལེགས་པར་གྲུབ། ཁྱེད་སྔོན་སློབ་དཔོན་ཆེན་པོའི་སྤྱན་སྔར་ཁས་བླངས་པའི་དམ་ཅན་རྣམས་ཀྱང་བཀའ་བཞིན་དུ་བསྟན་པ་བསྲུང་བའི་དམ་བཅའ་ཁུར་ཆེ་བར་མཛོད། ཅེས་བཀའ་གནང་བའི་ཚེ། བཀའ་བཞིན་བགྱིའོ། །ཞེས་ཞུས་ཏེ། ཕྱག་ནས་འབྲུ་གཅིག་ཀྱང་མ་འཐོར་བར་བསྡུས་ནས་དར་ཆམ་གྱི་ཐུ་བར་བཏུམས། ཕྱིར་ཐོན་ཏེ་སོང་བ་ལས། ཞག་མང་མ་ལོན་པར། དཀར་པོ་བ་རང་གིས་གོང་བཞིན་ཞུས་པ་ལའང༌། ཕེབས་མི་གྲུབ་པའི་བཀའ་ལུང་དང༌། གནང་སྦྱིན་ལྟོས་ཆེ་བ་དང་བཅས་རྫོང་བར་མཛད་དོ། །སླར་ཡང་འགྲོ་བ་མ་ལུས་པའི་གནས་སྐབས་དང་མཐར་ཐུག་བདེ་བ་མཆོག་གི་ལམ་ལ་བགྲོད་པའི་གཉེན་གཅིག་པུ། རྒྱལ་བའི་གསུང་རབ་རིན་པོ་ཆེ་གངས་རིའི་ཁྲོད་འདིར་འགྱུར་རོ་ཅོག་བཞེངས་པར་བཞེད་དེ། ལུག་གི་ལོ་ལ་བླ་བྲང་ཆེན་པོ་མཚེའུ་ཁ་ཉིད་དུ། ཡི་གེའི་རིག་བྱེད་ལ་མཁས་པའི་ཕ་རོལ་ཏུ་སོན་པ་བཞི་བརྒྱ་བཏུས་པར་གྱུར་པའི་ནང་ནས། ཏོག་དཀར་མཁན་པོ་རྣམ་དཔྱོད་ཀྱི་བློ་གྲོས་དང་ལྡན་པ་དུ་མ་དང༌། གསུང་རབ་ཀྱི་ཚིག་དོན་དང༌། སྡེབ་སྦྱོར་མཁས་པའི་ཕུལ་དུ་ཕྱིན་པ་དང་ལྡན་པའི་ཞུས་དག་པ་རྣམས་དང༌། རང་རང་གི་རིག་བྱེད་མཐའ་དག་ལ་སྦྱངས་པའི་གསེར་དངུལ་གྱི་གཟོ་རིགས་ཁོང་དུ་ཆུད་པ་དག་གིས་བསྐྲུན་ཅིང༌། གླེགས་ཤིང་གླེགས་ཐག་ན་བཟའ་དང་བཅས་པ་རྣམས་ཀྱང་གྲུབ་པར་གྱུར་པའི་ཚེ། དུས་ཚེས་གཟའ་སྐར་བྱེད་སྦྱོར་བཟང་པོ་ལ་རབ་ཏུ་གནས་པ་བྱིན་ཆགས་པར་མཛད་ཅིང༌། རིག་བྱེད་པ་རྣམས་ལའང༌། རྣམ་ཐོས་ཀྱི་བུའི་ཁེངས་པ་འཕྲོག་པར་ནུས་པའི་འབྱོར་བའི་བཅུད་ཀྱིས་དགའ་སྟོན་སྤེལ་བས།

ཡིད་ཀྱི་བུང་བ་བདེ་བས་མྱོས་ནས་སྙན་པའི་དར་དིར་ཅི་ཡང་སྒྲོག་པར་གྱུར་ཏོ། །ཡང་གཟིམས་ཁང་རྙིང་པར་ཐུགས་མགོན་ཕྱག་བཞི་པ་དང༌། སྐུ་གསུམ་དྲིལ་སྒྲུབ་ཀྱི་ཚེ་སྒྲུབ་གནང་བའི་ཚེ། ཐོད་ཕྲེང་རྩལ་གྱིས་ལྕགས་ཀྱུ་དང་ཞགས་པ་གནང་ཞིང༌། ཡེ་ཤེས་ཀྱི་མགོན་པོ་གཙོ་འཁོར་ཀྱང་དངོས་སུ་གཟིགས་སོ། །དེ་ནས་སླར་ཡང་སྟོད་སྨད་བར་གསུམ་གྱི་རྒྱལ་ཁམས་མ་ལུས་པ་ནས་རང་རེའི་བུ་ཆེན་དང་སློབ་མར་གྱུར་པ་རྣམས་ཀྱིས་ཀྱང་འབུལ་བའི་བྱེ་བྲག་བགྲང་བ་ལས་འདས་པ་ཕུལ་བ་རྣམས་ཆུད་མི་ཟ་ཞིང༌། །ལོངས་སྤྱོད་ཀྱི་སྙིང་པོ་ལེན་པར་བཞེད་དེ། །ལོ་པཎ་སྐྱེས་མཆོག་ཚད་ལྡན་རྣམས་ཀྱིས་བཀའི་དགོངས་པ་མཐའ་དག་བཀྲལ་བར་གྱུར་པའི་བསྟན་པ་འདིར་འགྱུར་རོ་ཅོག་གི་གླེགས་བམ་རྣམས་བཞེངས་པར་དགོངས་ཏེ། བྱའི་ལོ་ཆོ་འཕྲུལ་ཆེན་པོའི་ཟླ་བ་ལ་སྙུག་ཁ་འཛུགས་པར་མཛད་པའི་ཚེ། ཡུལ་ཕྱོགས་དེའི་ས་ཆུ་རྣམས་ཀྱང་དྲོས་ཏེ་རྩི་ཤིང་ལོ་མ་ཐམས་ཅད་མཆོག་ཏུ་རྒྱས་པར་གྱུར་པ་སོགས་ངོ་མཚར་བའི་ལྟས་དུ་མ་དང་ལྡན་པའི་ཚེ། རྒྱུ་རིན་པོ་ཆེ་གསེར་དངུལ་ལས་གྲུབ་པ་དག་ནི་མཐིང་ཤོག་གི་ངོས་སུ་བཀོད་པར་མཛད་པ་ཡང༌། ལོ་བཞི་ཡི་ནང་དུ་གྲུབ་པར་མཛད་དེ། གཟའ་སྐར་འཕྲོད་སྦྱོར་བཟང་པོ་ལ། ཡོན་རྫོངས་ཀྱི་ཁྱད་པར་ཟང་ཟིང་གི་དངོས་པོ་དུ་མས་ཡི་གེའི་རིགས་བྱེད་པ་སོ་སོའི་ཡིད་ཀྱི་ཤིང་རྟ་གང་བར་མཛད་ཅིང༌། རབ་གནས་གནང་བའི་ཉིན་མེ་ཏོག་གི་ཆར་ཆེན་ཀྱང་ཕྱོགས་དེར་གཡོ་བར་གྱུར་ཏོ། །དེའི་འོག་རོལ་བྱི་བའི་ལོ་ལ་དབུས་གཙང་འཁྲུགས་པའི་དབང་གིས། སྡེ་སྲིད་འདི་ལའང་བར་ཆད་རྩོམ་པའི་དམག་གི་དཔུང་ལྷགས་པ་ལས། རྗེ་ཉིད་འཁོར་དང་བཅས་པ་ཡང་དབུ་རུ་ཀ་ཚལ་གྱི་གཙུག་ལག་ཁང་ཆེན་པོར་ཕེབས་པའི་ཚེ། མདུན་གྱི་ནམ་མཁར། ཐུགས་རྗེ་ཆེན་པོ་བཅུ་གཅིག་ཞལ་ཕྱག་སྟོང་སྤྱན་སྟོང་དང་ལྡན་པ་འཇའ་འོད་ཀྱི་དབུས་སུ་བཞུགས་པ་མངོན་སུམ་དུ་གསལ་བར་གཟིགས་པ་ལས།

ཕ་རོལ་གྱི་དཔུང་ཚོགས་ཁེངས་པ་དང་བྲལ་ཏེ་སོ་སོར་གྱེས་པར་གྱུར་པ་ནི། ཞི་བའི་ཕྲིན་ལས་གྲུབ་པར་མངོན་ནོ། །དེ་ནས་སླ་ཡང་མཚེའུ་ཁར་ཕེབས་པའི་ཚེ། སླར་ཡང་སྣེ་གདོང་པའི་གསེར་ཡིག་པ་རྣམས་ཀྱི་རྒྱབ་གནོན་དམག་དཔུང་དང་བཅས་ཏེ་འོང་བར་ཡོད་དོ། །ཞེས་ཀུན་ཏུ་གྲགས་ཤིང་ཐམས་ཅད་དོགས་པའི་གནས་སུ་གྱུར་པའི་ཚེ། ཨ་ཕྱི་ཆོས་ཀྱི་སྒྲོལ་མ། ཡུམ་མངའ་བདག་རྒྱལ་མོའི་ཚུལ་དུ་སྤྲུལ་ནས། འཇིགས་པ་མེད་པའི་གསུང་གིས་དབུགས་དབྱུང་བར་མཛད་དོ། །ཡང་དེ་རྗེས་སྣེ་གདོང་པ་སྡེ་རིས་དང་བཅས་པའི་དམག་དཔུང་ལྟོས་ཆེ་བར་ལྷགས་པར་གྱུར་པ་ནི། དེ་ཚེ་རང་སྲིད་སྡེ་བཅས་དཔུང་ཚོགས་ཀྱང༌། །དབུ་རུ་ཀ་ཚལ་གཙུག་ལག་ཁང་དུ་གནས། །གཞན་སྲིད་ཕ་རོལ་སྡེ་ཡི་དཔུང་དག་ཀྱང༌། །མདུན་སར་འཚོགས་ཏེ་ཕན་ཚུན་འགྲན་པ་བཞིན། །རྒྱུ་སྐར་བྱེ་བ་ལྟ་བུའི་དམག་གི་གྲངས། །དཀར་བའི་གོ་དང་གནག་པའི་བཞོན་པར་བཅས། །ཆུ་འཛིན་ཕུང་པོ་སྣ་འཛིངས་འཁྲུག་ལྟར་ལངས། ཁ་དོག་དུ་མར་ལྡན་པའི་རུ་དར་ནི། །གཡོ་བྱེད་སེར་བུས་བསྐུལ་བ་གློག་ལྟར་འཁྱུག །གླིང་བུ་རྔ་དུང་དྲག་པོའི་སྒྲ་སྐད་ནི། །ནམ་མཁའི་ལྟོ་བ་འདིར་འདྲ་འབྲུག་ལྟར་སྒྲོག །མདའ་མདུང་གྲི་རྡོ་མཚོན་ཆའི་ཚ་རྔམ་ནི། །སེར་ཆེན་བར་མེད་ལྟར་བུར་འདེབས་པར་བརྩོན། །དེ་ཚེ་རང་སྲིད་བསྟན་སྲུང་འཁོར་བཅས་ཀྱིས། །རྫུ་འཕྲུལ་མྱུར་བའི་མཐུ་རྩལ་བསྟན་པ་ནི། །ཕྱོགས་མཚམས་དག་ནས་དྲག་པོའི་རླུང་དམར་ལངས། །རྡུལ་ཕྲན་ནམ་མཁའི་ཁམས་སུ་འཕྱོ་བ་ནི། །འོག་གི་ས་གཞི་འཁྱོམ་ཞིང་འཁོར་བ་སྙམ། །དེ་ཚེ་མགོན་པོ་རྒྱལ་མཚན་དཔལ་བཟང་པོ། །འཁོར་བཅས་ཉི་རྒྱས་དཀྱིལ་འཁོར་གཟི་ལྟར་འབར། །ཕ་རོལ་དམག་དཔུང་རྒྱུ་སྐར་ལྟ་བུའི་ཚོགས། །རིངས་པར་ཆས་བཞིན་རང་རང་གནས་སུ་དེངས། །མཉམ་མེད་སྐྱོབ་པ་འཇིག་རྟེན་སྣང་བྱེད་མགོན། །བསྟན་པའི་ལྷ་ལམ་ཕྱོགས་ཀུན་གསལ་བར་ནི། །སྒྲིབ་མེད་དུས་མཐའི་བར་དུ་སྣང་བར་བྱས། །ཞེས་པ་ལྟར།

གཞན་སྲིད་དམག་གི་སྡེ་ཚོགས་མ་ལུས་པ་རྣམས་ཕམ་པར་བྱས་ཤིང༌། རྒྱལ་བ་འབྲི་གུང་པའི་བསྟན་པ་རིན་པོ་ཆེའི་མངའ་ཐང་ནི། ནམ་མཁའི་མཐའ་དང་མཉམ་པར་གྱུར་ཏོ། །དེ་དང་དུས་མཚུངས་པར། རྗེ་ཉིད་ཀྱིས། ཆོས་སྐྱོང་བའི་སྲུང་མ་རྣམས་ལ་སྦད་བསྐུལ་གནང་བའི་ཚེ། གཟིམ་ཆུང་འཕྱོང་རྩེའི་དཀར་གསལ་ནས། ཨ་ཕྱི་བྱ་རྒོད་ཀྱི་སློག་པ་གསོལ་བ་ཞིག་ཆིབས་དྲག་ཏུ་བསྐྱོད་དེ་དགྲ་ཕྱོགས་ལ་ཕེབས་པར་གཟིགས་པ་དེས་ནི་དྲག་པོའི་ཕྲིན་ལས་བསྒྲུབས་པར་མངོན་ནོ། །དེ་ནས་དགུང་ལོ་ཞེ་ལྔ་བཞེས་པ་ཡོས་ཀྱི་ལོ་ལ། ཐམས་ཅད་མཁྱེན་པ་སྤྱན་སྔ་རིན་པོ་ཆེ་མཇལ་བ་དང༌། ལམ་བར་གནས་པའི་སྐྱེ་དགུ་རྣམས་བསོད་ནམས་ཀྱི་ཚོགས་སྤེལ་བའི་སླད་དུ། གནམ་ལྷ་བརྒྱད་གངས་ཀྱི་ར་བས་བསྐོར་བའི་དབུས། བདེ་ཆེན་ཡངས་པ་ཅན་གྱི་ཆོས་གྲྭ་ཆེན་པོར་ཕེབས་པར་གྱུར་པའི་ཚེ། སྟག་ལུང་ནས་རིན་པོ་ཆེ་སྐུ་མཆེད་ཁུ་དབོན་དང་བཅས་པས་ཀྱང༌། བསྙེན་བཀུར་གྱི་བྱེ་བྲག་དཔག་ཏུ་མེད་པ་མཛད་ནས་ཤུལ་ལམ་མ་ཐོགས་པར་གཤེགས་ཏེ། རྗེ་བཙུན་སྤྱན་སྔ་ཐམས་ཅད་མཁྱེན་པའི་རིགས་ཀྱི་དབོན་དུ་གྱུར་ཅིང་ཤེས་བྱའི་གནས་ལ་ཐོགས་པ་མེད་པ་མཁྱེན་པའི་དཀྱིལ་འཁོར་མཐའ་ཡས་པར་གྱུར་པ་དབོན་རྡོ་རྗེ་རྒྱལ་མཚན་དཔལ་བཟང་པོས་ཐོག་དྲངས་བླ་མ་དགེ་བའི་བཤེས་གཉེན་དཔག་ཏུ་མེད་པ་དང༌། འཕྱོང་རྒྱས་སྟག་རྩེ་བའི་ནང་སོ་རིན་ཆེན་རྒྱལ་མཆོག་པ་སོགས་དབུས་གཙང་གི་མི་དཔོན་ཆེ་དགུ་མང་བ་དང་བཅས་ཏེ། བསུ་བའི་བཀོད་པ་དུ་མ་དང་ལྡན་པས་སྤྱན་དྲངས་ནས། དཔོན་སློབ་ཕན་ཚུན་དགེ་ལེགས་ཀྱི་ལྟས་དུ་མ་དང་ལྡན་པས་མཇལ་བར་གནང་བའི་ཚེ། རྗེའི་དྲུང་དུ་འབུལ་བ་དང༌། སྒར་པ་དགེ་འདུན་དང་བཅས་པ་ལ་གནང་ཆའི་བྱེ་བྲག་དུ་མ་སྤེལ་བར་གནང་སྟེ། དམ་པའི་ཆོས་ཆར་བར་མེད་དུ་འབེབས་པར་མཛད་ཅིང༌། སྐབས་དེ་ལ་ཡང༌། ཞབས་དྲུང་སྤྱན་སྔ་ཐམས་ཅད་མཁྱེན་པ་ལས་གསང་སྔགས་ཀྱི་བཀའ་རྗེས་གནང་དུ་མ་གསན་པར་མཛད་དེ།

སླར་རྗེ་བཙུན་དེས་ཀྱང༌། འབུལ་བའི་དངོས་པོ་དཔག་ཏུ་མེད་པ་དང་བཅས་སྒར་ཆེན་བྲ་རོང་གི་ཡུལ་དུ་སྤྱན་དྲངས་ཏེ། སྡེ་སོ་སོར་རང་རང་གིས་ཀྱང༌། རྫས་ཀྱི་དངོས་པོ་ཇི་སྙེད་པ་དག་གིས་མཆོད་དེ། རིམ་པ་ལྟར་འབྲི་གུང་ཉིད་དུ་ཕེབས་པར་གནང་བའི་ཚེ། སྐུ་གྲིབ་ཀྱིས་རྐྱེན་པའི་གཉན་འབྲུམ་གྱི་རྣམ་པས་མཉེལ་བའི་ཚུལ་བསྟན་ཏེ། དྲུང་དུ་འཁོད་པ་རྣམས་ཀྱང་ཅི་བྱ་གཏོལ་མེད་པར་གྱུར་པའི་ཚེ། གུང་ཐུན་ལ་བབ་པའི་དུས་ཤིག སྐུ་ཟུར་གཡས་སུ་འཁོར་ལོ་བདེ་མཆོག་རྒྱན་ཆ་ལུགས་དང་ལྡན་པ་བྱིས་པ་ལོ་བདུན་ལོན་པའི་ཚད་ཙམ་འཇའ་འོད་ཀྱི་ན་བཟའ་དང་བཅས་པ། གཡོན་དུ་བུད་མེད་གཞོན་ནུ་བཅུ་དྲུག་ལོན་པའི་ན་ཚོད་དང་ལྡན་པ་ཞིག ཡི་དམ་གྱི་ཆ་ལུགས་བཞུགས་པ། དེ་དག་གིས་དབང་བཞི་ཡོངས་སུ་རྫོགས་པར་ཕུལ་བའི་ཚུལ་ཐུགས་ཉམས་ལ་འཁྲུངས་པའི་ཚེ་སྙུང་ཡང་དེ་ཉིན་ནས་དྭངས་ཏེ། ཐམས་ཅད་དགའ་བདེའི་དཔལ་ལ་སྤྱོད་པར་གྱུར་ཏོ། །དེ་ནས་སླར་ཡང་རྗེ་བཙུན་དམ་པ་འདི་ཉིད་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་མཆོག་གཞན་ཀུན་ལས་ཀྱང་ཁྱད་པར་དུ་འཕགས་པ། སྐྱོབ་པ་རིན་པོ་ཆེ་ཉིད་རང་གི་ཁྱད་པར་གྱི་ཆོས་སུ་གྱུར་པའི་བཀྲ་ཤིས་སྒོ་མང་རཏྣ་ཙཱརྻའི་མཆོད་སྡོང་ཆེན་པོ་ལྷ་དང་བཅས་པའི་འཇིག་རྟེན་ན་དཔེ་མཚུངས་ཐམས་ཅད་ལས་འདས་པ་ཞིག་བཞེངས་པར་དགོངས་ཏེ། སྤྲུལ་པའི་བཟོ་བོ་བི་ཤྭ་ཀརྨའི་རིག་བྱེད་ཀྱི་གཟི་ཡང་འཕྲོག་པར་ནུས་པ། རྡོ་རྗེ་རྒྱལ་མཚན་ཞེས་བྱ་བ་བྱར་ཡུལ་དུ་གནས་པ་ལ་བཀའ་ཕེབས་པར་གྱུར་པའི་ཚེ་ཅུང་ཟད་འགོར་བར་གྱུར་པ་ན། རྗེའི་རྨི་ལམ་དུ། ཕྱིས་ཇི་ལྟར་མཇལ་བ་དང་མཚུངས་པར་དཔོན་མོ་ཆེ་པ་ཉིད་དྲུང་དུ་ལྷགས་ཏེ་ངག་གི་ཞུ་བར། ད་སྟེ་བདག་འཁོར་དང་བཅས་པ་ཞག་བདུན་གྱི་ནང་ཁོངས་སུ་ཞབས་དྲུང་དུ་སླེབ་པར་བགྱིའོ་ཞེས་ཞུས་པ་ལྟར་དྲུང་དུ་འབྱོར་པའི་ཚེ། ལྷ་བཟོ་འདི་ནི་སྔོན་གྱི་སྨོན་ལམ་དང་རྗེས་སུ་མཐུན་པར། རང་རེའི་དགོས་པ་བསྒྲུབ་པའི་སར་གནས་ཀྱི་བྱང་ཆུབ་སེམས་དཔའ་ཞིག་ཡིན་ངེས་ཞེས་གསུངས་སོ། །དེ་ནས་ཡོན་མཆོད་འཁོར་དང་བཅས་པ།

མེ་མོ་སྦྲུལ་གྱི་ལོ་ཧོར་ཟླ་གསུམ་པའི་ཚེས་བཅུ་གཅིག་གི་ཉིན་མཐིལ་དུ་ཕེབས་ཏེ། སྔོན་གྱི་སྒོ་མང་རྙིང་པ་རྣམས་ལས་ཆེས་ལྷག་ཅིང་བང་རིམ་གཅིག་གིས་མཐོ་བའི་ཐིག་ཚད་ལེན་པར་གནང་བའི་ཉིན་མེ་ཏོག་གི་ཆར་དང་འོད་ཀྱི་གུར་བཀྲམ་པ་བཞིན་དུ་གྱུར་ཅིང༌། ཡང་ཟླ་བ་དེ་ཉིད་ཀྱི་ཉེར་གཅིག་ལ་ལྷ་ཁང་ཆེན་མོར་བཟོ་ཐབ་བཙུགས་ཤིང༌། རིག་བྱེད་པ་རྣམས་ལའང་ཕྱི་ནང་གི་བར་ཆད་མཐའ་དག་གིས་མི་ཚུགས་པའི་བསྲུང་བའི་འཁོར་ལོ་དང༌། བཀའ་སྲུང་རྣམས་ལའང་གཉེར་གཏད་མཛད་དོ། །དེ་དག་གི་སྐབས་སུ་ཆར་གྱི་རྒྱུན་ཆེན་པོའང་ཕྱོགས་ཐམས་ཅད་བབ་པས། སྐྱེ་དགུ་མ་ལུས་པ་དད་པའི་མཚོ་ཆེན་རྡོལ་བར་གྱུར་ཏོ། །དེ་ལྟར་རྟེན་མཆོག་བཀྲ་ཤིས་སྒོ་མང་འདི་ཉིད་བཞེངས་པར་གྱུར་པའི་ཚེ། ཕྱོགས་ཕྱོགས་ནས། ས་དཀར་རྙིང་གསུམ་སོགས་ཀྱི་བླ་མ་སློབ་དཔོན་གྱི་ཐོག་དྲངས་དགོན་སྡེ་ཆེ་ཆུང་རྣམས་ནས་ཀྱང་སྤྱི་དགོས་ཀྱི་འབུལ་བ་དཔག་ཏུ་མེད་པ་དང༌། མཉམ་མེད་སྐྱུ་རའི་གདུང་རིགས་དྲི་མ་མེད་པའི་དཔལ་གྱིས་མངོན་པར་མཐོ་ཞིང༌། སྡེ་སྲིད་འདི་ཉིད་ལ་ལུགས་ཀྱི་མངའ་ཐང་སྩོལ་བའི་རྒྱན་མཆོག་ཏུ་གྱུར་པ། བྱམས་པ་ཆོས་ཀྱི་རྒྱལ་མཚན་ལེགས་ལྡན་རིན་ཆེན་དཔལ་འབྱོར་བསམ་གྲུབ་རྒྱ་མཚོ་སྐུ་འཁོར་དང་བཅས་ཀྱང་ཀ་རུ་མའི་འབུལ་བ་རྒྱ་ཆེན་ཐོག་དྲངས། ཐོག་ཁ་ནང་སོ་རང་གི་ཡང་བླ་དཔོན་ཆེ་དགུ་སོགས་ཐམས་ཅད་ཀྱི་རང་རང་གི་རྫས་ཀྱི་ཡོ་བྱད་དུ་མའི་འབུལ་བ་རྒྱ་ཆེན་པོ་ཕུལ་བར་གྱུར་ཅིང༌། མདོར་ན་རྟེན་མཆོག་བཞེངས་པའི་དགོས་ཆ་ཐམས་ཅད་ནི། དབྱར་གྱི་བཀོད་མའི་ཆུ་བོ་ལྟར་བྲི་བ་མེད་ཅིང་ཡོངས་སུ་གང་བར་གྱུར་ཏོ། །དེ་དག་གི་སྐབས་ཤིག་འོལ་ཁ་བའི་དཔུང་འཁོར་དང་བཅས་པས་སྡེ་སྲིད་ལ་གནོད་ཅིང་ཐོ་འཚམ་པའི་ཚུལ་དུ་གྱུར་པའི་ཚེ། འོ་དེ་གུང་རྒྱལ་མི་དམར་གྱི་ཆ་ལུགས་སུ་སྤྲུལ་ཏེ་རྗེའི་དྲུང་དུ། ལུག་མང་པོའི་ཁྱུ་ཞིག་ཕུལ་བ་དགོངས་པ་ལ་བྱུང་བ་དང་མཚུངས་པར།

རང་རེ་དཔུང་མགོན་འཁོར་དང་བཅས་པས་དཀའ་བ་དང་འབད་པ་མེད་པར། རྒྱ་ལུས་་་་་་རྒྱལ་སྲས། ཐོག་དྲངས་ཁོ་རང་གི་མངའ་འབངས་སུ་གྱུར་པའི་སྡེ་ཕྲན་རྣམས་ཀྱང༌། རང་རང་གི་ཁེངས་པ་བྲལ་བར་ཞབས་དྲུང་དུ་ཁྲིད་དེ་ལྷགས་པར་གྱུར་པ་ཡང་ཕྲིན་ལས་མངོན་དུ་ཕྱུང་བའོ། །ཡང་སྐབས་ཤིག་སྡེ་པས་གཙོ་མཛད་དཔུང་གིས་ཚོགས་རྣམས་འཕན་ཡུལ་མཁར་རྩེ་བའི་གྲོགས་ལ་བྱོན། ཞག་འགའ་སོང་བའི་སྐབས་ཤིག རྗེ་ཉིད་ཕྱེད་ཐུན་ལ་བཞུགས་པའི་དུས། ཨ་ཕྱི་ཆོས་ཀྱི་སྒྲོལ་མ། ཞལ་རས་ཅུང་ཟད་གནག་པའི་གསུང་གིས། རང་གི་གཏན་བྱུས་འགྲོ་འོང་ཡོད་དུས་མི་གཏོང་བར། སྲིད་པོས་གཞོགས་བཤོལ་བར་འདུག ཅེས་གསུངས་སོ། །དེའི་དུས་སུ་དབུས་གཙང་གི་ཆིངས་ཆེན་གྲུབ་པས། དམག་དཔུང་འགྱེས་དགོས་པ་བྱུང་ངོ༌། །དེ་ནས་དགུང་ལོ་ལྔ་བཅུ་བཞེས་པ་ཤིང་ཕོ་སྤྲེའུའི་ལོ་ལ། ཨུ་རྒྱན་རིན་པོ་ཆེའི་སྒྲུབ་གནས། ཏི་སྒྲོ་བྲག་དཀར་གྱི་ཚོགས་ཁང་ཆེན་མོར། གཞན་ཕན་གྱི་སྒྲུབ་པ་སྙིང་པོར་བཞེད་པའི་སྐབས་ཤིག་གུ་རུ་མཚོ་སྐྱེས་རྡོ་རྗེ་ཞལ་གཟིགས་ཚུལ། ཚིགས་སུ་བཅད་དེ་སྨྲས་པ། རྐང་འཐུང་འདབ་བརྒྱ་རབ་ཏུ་འབར་བའི་དབུས། །དྲི་མེད་ཆ་རྫོགས་བསིལ་ཟེར་འཕྲོ་བའི་སྟེང༌། །གུ་རུ་མཚོ་སྐྱེས་བྱིས་པ་གཞོན་ཚུལ་ཅན། ཁ་དོག་སྣ་ལྔའི་འོད་ཟེར་སྐུ་ལས་འཕྲོ། །པདྨའི་རྩ་ལྟར་རབ་དཀར་ཕྱག་གཉིས་ཀྱི། །ལྕགས་ཀྱུ་ཞགས་པ་སྐུ་ཚེའི་གྲངས་མཚོན་པའི། །རིན་ཆེན་ཕྲེང་བ་ཉིད་ལ་གནང་གྱུར་ཏེ། །ཕྲིན་ལས་རྣམ་བཞི་འགྲུབ་པར་འགྱུར་རོ་ཞེས། །གསུང་གི་གནང་བ་རྗེས་སུ་བསྟན་པར་མཛད། །རྒྱུན་དུ་ངད་བཟང་དྲི་ཡི་སྤྲིན་འཁྲིགས་ཤིང༌། །ཤིང་འབྲས་ཉམས་མེད་སར་པའི་ཆར་རྒྱུན་འབབ། །སླར་ཡང་ཤུགས་ཕྱུང་དྲག་ཏུ་གསོལ་བཏབ་པས། །པདྨ་འོད་ཀྱིས་བསྐོར་བའི་གུར་ཁང་དབུས། །སློབ་དཔོན་ཆེན་པོ་པདྨ་སཾ་བྷ་བ། །ལྷ་ལྕམ་མཚོ་རྒྱལ་ཡུམ་དང་བཅས་བཞིན་དུ། །སྒྲིབ་མེད་གསལ་བར་མངོན་སུམ་གཟིགས་པར་གྱུར། །ཞེས་སོ། །དེ་ནས་ཕྱི་ལམ་ཆབ་ཚན་གནང་བའི་ཚེ།

ཁྲུས་ཀྱི་རྫིང་བུ་དེ་ཉིད་གུར་གུམ་གྱི་མདོག་ཏུ་སྣང་ཞིང༌། དྲི་བཟང་གི་ངད་པས་ཕྱོགས་ཀུན་ཁྱབ་པར་གྱུར་པའི་ཚེ། རྗེ་ཉིད་ཀྱི་ཞལ་ནས། འདི་ལྟར་ལྟས་མཆོག་ཏུ་གྱུར་པ་རྣམས་ནི་དཔའ་བོ་མཁའ་འགྲོའི་སྨན་གྱི་མཆོད་པ་བླ་ན་མེད་པའོ། །ཞེས་གསུངས་ཤིང༌། མཚེའུ་ཁར་ཕེབས་པ་ལས། དཔོན་མོ་ཆེ་རྡོ་རྗེ་རྒྱལ་མཚན་དང༌། གསོལ་ཇ་བ་གཟུངས་དར་ཞེས་པ་རྣམས། ནད་དྲག་པོས་ཟིན་ནས་ཡུན་རིང་དུ་སོང་བ་ལ་བྱིན་རླབས་གནང་བའི་འཕྲལ་དུ་ཞི་བ་སོགས། བྱིན་རླབས་ཀྱི་ཆེ་བ་མངོན་སུམ་དུ་སྣང་བར་གྱུར་ཏོ། །དེ་ལྟར་ཡོངས་འཛིན་དམ་པ་ཐུགས་རྗེ་དང་བྱིན་རླབས་ཀྱི་ཆེ་བ་དུ་མ་དང་ལྡན་པའི་དཔལ་ལྡན་བླ་མ་འདིས་ནི་གོང་དུ་བཀྲ་ཤིས་སྒོ་མང་བཞེངས་པའི་བཀའ་བཀོད་དང༌། བར་དུ་ཕྲིན་ལས་ཀྱི་དཀྱིལ་འཁོར་ཉ་ཡོངས་སུ་གང་བའི་འོད་དཀར་གྱིས། རང་གཞན་གྱི་དོན་ཕུན་སུམ་ཚོགས་པ་མངོན་དུ་གྱུར་པའི་ཚེ། རིག་བྱེད་པ་དཔོན་སློབ་འཁོར་དང་བཅས་པས་ཀྱང༌། རྒྱལ་བའི་དབང་པོ་ཉིད་ཀྱི་བཀའ་དྲི་མ་མེད་པའི་ནོར་བུ་རིན་པོ་ཆེ། འཇིག་རྟེན་དང་འཇིག་རྟེན་ལས་འདས་པ་དག་གི་དཔལ་གྱི་གཟི་འོད་རབ་ཏུ་འབར་བ། གང་གིས་བསྟེན་ན་མཆོག་དང་ཐུན་མོང་སོགས་ཡོན་ཏན་རིན་པོ་ཆེ་དུ་མས་ཕྱུག་པ་ནི་སྤྱི་བོར་བཟུང་སྟེ། རང་རང་གིས་ཁོང་དུ་ཆུད་པའི་བཟོ་གནས་ལ་ཡེངས་པ་དང་ཁེངས་པའི་སླ་བཅོས་མཐའ་དག་ནི་རིང་དུ་བོར། རབ་ཏུ་བསྒྲིམས་པའི་བརྩོན་པ་དྲག་པོ་དང་ལྡན་པས་བསྒྲུབ་པར་བགྱིད་པའི་ཚེ། རྗེ་བཙུན་སྐྱེས་མཆོག་དམ་པ་འདི་ཡང༌། ཐུགས་རྗེའི་ནོར་བུ་ཕྱོགས་རིས་དང་བྲལ་བ་ལ། རིག་བྱེད་རྣམས་ཀྱིས་དད་པའི་བྱི་དོར་གྱི་བརྩོན་པས་མཚམས་སྦྱར་ཏེ། དབུ་གཞུང་གིས་ཐོག་དྲངས། ཟླ་བ་བྱུང་ངོ་ཅོག་ལ་དུས་བཟང་གི་སྟོན་ཆེན་དང་ལོངས་སྤྱོད་དཔག་ཏུ་མེད་པའི་གནང་སྦྱིན་ཀྱང་བསྩལ་ཏོ། །དེ་ལྟར་འདོད་དགུ་མ་ལུས་པ་ཆར་ལྟར་ཕབ་པ་ལས། དེ་དག་རྣམས་ཀྱང་ཕན་ཚུན་འགྲན་པ་ལྟ་བུའི་བཟོ་སྤྲས་སྐྱོན་ཐམས་ཅད་དང་བྲལ་ཞིང་ཡོན་ཏན་མ་ལུས་པའི་བང་མཛོད་ཁ་བྱེ་བ་ལྟ་བུར་རྟེན་མཆོག་བཀྲ་ཤིས་སྒོ་མང་རཏྣ་ཙཱརྻའི་མཆོད་རྟེན་ཆེན་པོའི་ཕྱི་གཞལ་ཡས་གི་ཁྱད་པར།

བང་རིམ་དྲུག་པ་ངོས་རིང་ངོས་ཐུང་དང༌། ཟུར་རིང་ཟུར་ཐུང་གི་བར་དུ། འདེགས་བྱེད་ཟེ་ཧྲོག་རིན་པོ་ཆེའི་འཕྲ་རྒྱན་དུ་མས་སྤྲས་ཤིང༌། བྱུར་བུར་བརྒྱན་པའི་ངོས་རྣམས་སུ་གཞལ་མེད་ཁང་གི་བཀོད་པ་དུ་མས་མཛེས་པ་ལ་གྲུབ་པའི་འཕྲུལ་གྱིས་འབུར་དུ་མཛེས་པའི་སོ་སོའི་འཁོར་གྱི་ཚོགས་དཔག་ཏུ་མེད་པར་རྣམས་ཀྱི་དབུས་སུ། གྲུབ་ཆེན་རྣལ་འབྱོར་གྱི་དབང་ཕྱུག་དུ་མ་དང༌། རྒྱུད་སྡེ་བཞི་ཡི་ལྷ་ཚོགས་མ་ཚང་བ་མེད་པ་དང༌། བཀའ་སྲུང་དམ་ཅན་རྒྱ་མཚོ་དཔག་ཏུ་མེད་པ་དག་གི་སྐུའི་གཙོ་བོ་རྣམས་ལུགས་སུ་གྲུབ་པ་དང་གདུང་རྟེན་ཆེན་མོ་ཉི་ཟླ་བྱ་རུ་རིན་ཆེན་འབར་བའི་ཏོག་དང་བཅས་པའི་དབུས་སུ། ཆོས་རྗེ་བླ་མའི་དངུལ་སྐུ་ཁྲི་རྒྱབ་དང་བཅས་པ་གྲུབ་པའི་ཚེ། འོག་ཏུ་འཆད་པ་ལྟར་གོ་རིམ་མ་འཆོལ་བའི་གཟུངས་གཞུག་གིས་ཁྱབ་པར་མཛད་ཅིང༌། དེ་དག་སོ་སོའི་སྐབས་སུ། རིམ་གཉིས་ཟབ་མོའི་དོན་ལ་དབང་འབྱོར་བ། མཁས་ཤིང་གྲུབ་པ་བརྙེས་པའི་སྐྱེས་ཆེན། བླ་མ་ཆེན་པོ་བསོད་ནམས་རྒྱ་མཚོ་བས་གསང་སྟེ་རབ་གནས་མཛད་དེ། བཟོ་སྤྲས་རྣམས་ལེགས་པར་གྲུབ་པའི་ཚེ། བཀའ་བརྒྱུད་བླ་མའི་གསང་མཚན་གྲངས་མང་བ་དུ་མ་དང༌། དེ་བཞིན་གཤེགས་པའི་རིང་བསྲེལ་སོགས། རིང་བསྲེལ་དཔག་ཏུ་མེད་པ་དང༌། རྗེ་བཙུན་ཏིལླི་པའི་ཕྱག་མཛུབ་སོགས་གྲུབ་ཆེན་དུ་མའི་བྱིན་རླབས་རྟེན་དང༌། སྐྱོབ་པའི་དབུ་ཞྭ་སོགས་བརྒྱུད་པ་འདི་ཉིད་ཀྱི་བྱིན་རླབས་རྟེན་མང་པོ་དང༌། བྱང་ཆུབ་ཀྱི་ཤིང་ལ་རང་བྱོན་གྱི་ཐུབ་དབང་གི་སྐུ་སོགས། རང་བྱོན་དང་བཞེངས་པའི་སྐུ་བྱིན་རླབས་ཅན་དུ་མ་དང༌། བཀའ་བསྟན་འགྱུར་གྲངས་མང་བ་སོགས་གསུང་རབ་བྱིན་ཆགས་དཔག་ཏུ་མེད་པ་དང༌། ཙ་ཏོ་ཧྲི་ཏོ་སོགས་གདུང་རྟེན་ཁྱད་པར་དུ་འཕགས་པ་མང་པོ་དང༌། གཞན་ཡང་ཡི་དམ་ཆོས་སྐྱོང་གི་ཉེ་སྙིང་སོགས་རང་གི་རྒྱུད་ལས་ཇི་ལྟར་བཤད་པའི་གཟུངས་སྔགས་དཔག་ཏུ་མེད་པ་དང༌། གནོད་སྦྱིན་འཁོར་ལོ་ནོར་གྱི་བང་མཛོད་ཀྱིས་གཏམས་པར་གྱུར་པ་ལ།

སྨན། འབྲུ། རིན་ཆེན། དར་ཟབ། བཟའ་བཏུང་གི་བྱེ་བྲག་དཔག་ཏུ་མེད་པ་དང་བཅས་པས་བཀང་བར་གྱུར་པ་རྣམས་གོ་རིམ་ནོར་འཁྲུལ་མེད་པར་བཞུགས་སུ་གསོལ་བ་གྲུབ་ནས། དེ་ལྟར་རྟེན་སྤྱི་དང་བྱེ་བྲག་བང་རིམ་སོ་སོ་ལའང༌། མདོ་རྒྱུད་ནས་གསུངས་པའི་རབ་ཏུ་གནས་པ་དག་གིས་བྱིན་ཆགས་པར་མཛད་ཅིང༌། དེའི་ཚེ། ཐུགས་དམ་དགོངས་བཞེད་དང་མཐུན་པ་ལེགས་པར་གྲུབ་པའི་དགའ་སྟོན་གྱི་གྲལ་དུ། རྣམ་ཐོས་ཀྱི་བུའི་ལོངས་སྤྱོད་ལ་འགྲན་པར་ནུས་པའི་མཆོད་སྦྱིན་རྒྱ་ཆེར་སྤེལ་བར་གནང་བས། བཟོ་གནས་ཀྱི་ཕ་མཐར་སོན་ཞིང༌། རྣམ་དཔྱོད་དང་ལྡན་པའི་དཔོན་མོ་ཆེ་བ་འཁོར་བཅས་རྣམས་ཀྱང༌། ཟང་ཟིང་གི་ནོར་རྫས་དབུལ་བའི་མཐའ་དང་བྲལ་བའི་ཆོག་ཤེས་པར་གྱུར་ཏེ། ཡིད་ལ་དགའ་བའི་དཔལ་དང་ལྡན་པའི་ཚེ། མེ་ཏོག་གི་ཆར་དང་འཇའ་འོད་ཀྱི་གུར་སོགས་དགེ་མཚན་གྱི་ལྟས་དུ་མ་དང་ལྡན་པར་རང་རང་གནས་སུ་དོང་བར་གྱུར་ཏོ། །འདིར་ཚིགས་སུ་བཅད་དེ་སྨྲས་པ། འཆི་མེད་ཡུལ་བདག་མཆོད་སྦྱིན་བརྒྱ་པ་ཡིས། །བི་ཤྭ་ཀརྨའི་ལག་གིས་འདུ་བྱེད་ལས། །ཤཱཀྱ་མུ་ནེའི་སྐུ་མཆོག་བཞེངས་པ་ལྟར། །བསྟན་པའི་མངའ་བདག་ཀུན་དགའི་མཚན་ཅན་གྱིས། །རཏྣ་ཙཱརྻའི་མཆོད་སྡོང་ཞེས་བྱ་བ། །སྲིད་གསུམ་བསོད་ནམས་རྒྱུ་ལས་བསྐྲུན་འདི་ལ། །འབད་པས་ཞབས་འབྲིང་བརྩོན་པར་བགྱིད་པ་དང༌། འདི་ཡི་ཕྱོགས་སུ་ལོངས་སྤྱོད་བཏང་བ་རྣམས། །ཆུ་བུར་ལྟ་བུའི་ལུས་དང་ལོངས་སྤྱོད་ཀྱི། །སྙིང་པོ་འཐོབ་པར་རྒྱལ་དེས་ལུང་བསྟན་ལྟར། །རང་ཅག་ཀུན་ཀྱང་འདི་ཕྱིའི་དོན་གྲུབ་པ། །ཨེ་མ་རྗེ་བཙུན་ཁྱོད་ཀྱི་ཐུགས་རྗེའི་དྲིན། །ཞེས་འདི་སྨྲའོ། །དེ་ལྟར་རྒྱལ་བ་ཀུན་གྱི་རྣམ་པར་འཕྲུལ་པ། འགྲོ་བ་རྣམས་ལ་ཕན་པ་དང་བདེ་བའི་དགའ་སྟོན་མ་ལུས་པ་སྩོལ་བའི་གཉེན་གཅིག རིན་ཆེན་དབང་གི་རྒྱལ་པོ་ལྟར། གནས་སྐབས་དང་མཐར་ཐུག་གི་ཡོན་ཏན་མ་ལུས་པ་མངའ་བར་གྱུར་པའི་བླ་མ་དམ་པ། ཆོས་ཀྱི་རྒྱལ་མཚན་ཀྱི་དཔལ་གཟི་འོད་རབ་ཏུ་འབར་བ་དག་གིས།

བཟང་པོའི་ཕྲིན་ལས་མ་ལུས་པ་མྱུར་དུ་འགྲུབ་པའི་མཐུ་བརྙེས་པ། གང་དེ་ཉིད་ཐོག་མར་བསམས་བཞིན་དུ་སྲིད་པར་ཉིང་མཚམས་སྦྱར་ཏེ། ངོ་མཚར་བའི་སྣང་བརྙན་གྱི་འོད་ཟེར་དུ་མས་སྐྱེ་དགུ་རྣམས་ཀྱི་ཡིད་ཀྱི་མུན་པ་ནི་སངས་པར་མཛད། བར་དུ་རྒྱ་ཆེན་འགྲོ་བའི་དོན་ལ་བརྩོན་པ་ཆེན་པོས་ཉིན་མཚན་གཡེལ་བ་མེད་པར་རྒྱལ་བའི་བསྟན་པ་རིན་པོ་ཆེ་གསལ་བར་སྣང་བས། བཀའ་སྲུང་ཕོ་ཉ་དང་བཅས་ཕྲིན་ལས་རྣམ་པ་བཞི་ནི་ལྷུན་གྱིས་གྲུབ་པར་གྱུར་པའི་ཚེ། སྐུ་འདིས་གདུལ་བར་བྱ་བའི་སེམས་ཅན་རྣམས། མཐོང་ཐོས་དྲན་རེག་གིས་སྒོ་ནས། རྒྱུད་སྨིན་ཅིང་ཡོངས་སུ་གྲོལ་བའི་ཕྲིན་ལས་ཀྱི་དུས་ནི་རྫོགས། སླད་ནས་རྗེ་ཉིད་བསྟན་པ་རིན་པོ་ཆེ་དང་བཅས་པའི་ལམ་དུ་འཇུག་པར་མོས་པའི་སྣོད་ལྡན་རྣམས་ལ། བཤད་སྒྲུབ་ཀྱི་བསྟན་བཅོས་མན་ངག་གི༤་སྙིང་པོ་རྣམས་ནི་དམ་པར་མཛད། གཟུགས་སྐུའི་སྣང་བརྙན་གྱི་ཆོ་འཕྲུལ་དེ་ཉིད་ཡེ་ཤེས་ཀྱི་དབྱིངས་སུ་བསྡུ་བར་བཞེད་ནས། མཛད་པའི་རྣམ་འཕྲུལ་དང་ཆོས་འཁོར་ཐ་མ་བསྐོར་བར་མངོན་ཏེ། དེ་ཡང་རྟོགས་ལྡན་འཕགས་པ་ཞེས་བྱ་བ། རྩ་རླུང་གི་ནུས་པ་ཕུལ་དུ་ཕྱིན་པ་དང་ལྡན་པ་དེ་ཉིད་དྲུང་དུ་སོང་བའི་ཚེ། ཁོང་རང་གིས་ཇི་ལྟར་ནུས་པའི་རླུང་རྟགས་ཀྱི་ཡོན་ཏན་ཕུལ་བས། རྗེའི་ཞལ་ནས། ཁྱེད་རྣལ་འབྱོར་པ་ཆེན་པོ་ཡིན་ཀྱང༌། དེ་ཀུན་རླུང་གི་སྦྱངས་སྟོབས་སུ་འདུག གྲུབ་རྟགས་ཡིན་ན་འདི་ལྟར་དགོས་པ་ཡིན་ཞེས་ཀྱལ་ཀའི་ཚུལ་དུ་རྗེ་ཉིད། བཞུགས་ཁྲི་ལས་མངོན་པར་འཕགས་ཏེ། མདའ་གང་ལྷག་གི་ཐང་དུ། སྒྲིམས་ལྷོད་ཀྱི་རྩོལ་བ་དང་བྲལ་བར། སྐུ་གར་སྟབས་སུ་ལམ་མེ་ཡུན་རིང་དུ་བཞུགས་པ་དང༌། ཡང་འདན་བླ་མ་རྡོ་རྗེ་རྒྱལ་མཚན་ཞེས་བྱ་བ་དྲུང་དུ་མཇལ་བར་སོང་བའི་ཚེ། གཟིམས་མལ་དུ་སྐུ་མི་སྣང་བར་གྱུར་ཏེ། ཅུང་ཟད་ལུས་པ་ལ། ཇི་ལྟར་ཡིན་ཞེས། སྐུ་རྩེད་ཀྱི་ཚུལ་དུ་བཀའ་ཕེབས་འཕྲལ་གཟིམས་མལ་ཉིད་དུ་བཞུགས་པ་མཐོང་ཞིང༌། གཞན་ཡང༌།

དུས་རྒྱུན་དུ་སྐུ་ལ་བསྙེན་པར་ཁྱི་ནག་དང་དཀར་འཇིགས་སུ་རུང་བ་འཁོར་བ་དང༌། ཆུ་སྦྱིན་གནང་དུས་ཛམ་བྷ་ལ་དང༌། འཕྲུལ་དཀར་མགོན་པོ་བེང་མ་ཆོས་གོས་གསོལ་བ། ཐོག་ཁ་གསེར་ཁང་དུ་ས་ར་ཧ་དང་ཀླུ་སྒྲུབ་རྣམས་གཟིགས་ཤིང༌། མཚེའུ་ཁར་ཨ་ཕྱི་དང་ཚེ་རིང་མ་དང་མགོན་པོ་འབར་མ་ཞལ་གཟིགས་པ་སོགས་ནི་ཆེ་ལོང་ཙམ་ཏེ་བགྲང་བའི་ཡུལ་ལས་འདས་སོ། །དེ་ནས་ཕག་གི་ལོའི་དུས་ལ་བབ་པར། དབྱར་ཆོས་ཆེན་མོ་གནང་བའི་ཚེ། མི་རྟག་པ་དང༌། ངེས་པར་འབྱུང་བ་དག་གིས་བསྐུལ་བའི་བསྟན་པ་མཆོག་གི་སྙིང་པོ་སྒྲུབ་པས་ལེན་དགོས་པའི་བཀའ་ནན་ཆེ་བ་དང༌། ཁྱད་པར་བདག་ཅག་རྣམས་ཀྱང་ལས་སྨོན་གྱིས་འདུས་པའི་ཕུན་སུམ་ཚོགས་པ་ལྔ་ལྡན་དུ་གྱུར། ད་རེས་ཙམ་མ་གཏོགས་ཡང་ཡང་ཆོས་འཆད་པ་དང༌། ཉན་པ་ཡང་དཀའ་བ་ཡིན་ཞེས་ཡང་དང་ཡང་ནས་བཀའ་སྩལ་ཕེབས་པ་ལ། དེར་ངེད་ཅག་འཁོད་པ་རྣམས་ཀྱང༌། འཇིག་རྟེན་གྱི་བྱ་བཞག་གི་རྣམ་གཡེང་ལ་བློ་སྣ་ཐུང་ཞིང༌། རྩོལ་མེད་དུ་འཆི་མ་འཁྲུག་པ་དང༌། གང་ནས་བྱུང་ཆ་མེད་པའི་ཡིད་ཡུལ་ལོང་པོ་ལ་བ་སྤུ་ལྡང་སྙམ་བྱེད་པའི་ངང་ནས་རྗེ་འདི་ཉིད། དུས་མཐའི་སངས་རྒྱས་དངོས་སུ་སྣང་བ་ལ། རང་རེ་ཀུན་ཀྱང་ད་དུང་འཇིག་རྟེན་པའི་མི་དཔོན་ཞིག་གི་བཀུར་སྟི་དང༌། མཛད་པ་རྣམས་ལའང་དེ་དང་མཐུན་པའི་ལྟ་ལུགས་ལས་མེད་པ་འདི། ཅི་རང་ཡིན་ན་སྙམ་པའི་ཤུགས་འབྱུང་དུ་རང་ལ་རང་ཁྲེལ་ཞིང༌། ཁྱད་པར་བཀའ་ཆོས་སྔར་གང་དང་གང་གནང་བ་ལས་ཀྱང༌། ཆོས་ལ་དཀོན་པར་ཚོར་བ་ཁོ་ན་ཉིད་བྱུང་བ་ལས། མྱ་ངན་ལས་འདའ་བའི་དོན་གྱི་བཀར་གོ་བ་ནི་མ་བྱུང་ཀྱང༌། ཕྱིས་ནི་རྗེ་ཉིད་ཀྱི་ཐུགས་རྗེས་བསྐུལ་བར་མངོན་ནོ། །དེ་ནས་བཀའ་ཆོས་ཆེན་མོ་དེ་ཉིད་ཀྱང་གྲོལ། སྟོན་དུས་ཀྱི་ཆབ་ཚན་ལ་ཕེབས་པར་གནང་བའི་ཚེ། སྐུ་ལ་སྙུང་ཟུག་གི་རྣམ་པ་མེད་ཀྱང༌། སྐུ་ཤེད་ཆུང་ཞིང༌། གསོལ་དང་ཅུང་ཟད་འགྲིབ་པའི་ཚུལ་དུ་གྱུར། ཆབ་ཚན་ལ་བཞུགས་པར་གནང་བའི་བར་ཀྱང༌། སྤྱན་བར་སྣང་ལ་གཟིགས་ཤིང་ཞལ་འཛུམ་པའི་ངང་ནས་མ་ཎིའི་བྲོ་བརྡུང་དང༌།

གསུང་མགུར་གྱི་རྣམ་པ་ལྷང་ལྷང་འདུག་པའི་ཚེ། དྲུང་དུ་འཁོད་པ་ཀུན་ཀྱང༌། རྩོལ་མེད་དུ་མོས་གུས་སྐྱེ་བ་ཞིག་བྱུང༌། དེ་ཚེ་བདག་གི་བསམ་པ་ལའང༌། སྔར་ཡིན་ན་བླ་མ་ཐམས་ཅད་ལ་ཆེད་དུ་བཅོས་པའི་མོས་གུས་བགྱིས་པར་དགོས་པའི་རང་རྒྱུད་མ་དག་པ་ཁོ་ན་ཉིད་དུ་ཡོད་པ་ལ། ད་ལྟ་འདི་ཙམ་རང་ཤུགས་སུ་རྡོལ་བའི་སེམས་འཕྱང་མོ་ཉུག་ཏུ་གྱུར་པའི་མོས་གུས་རྩོལ་མེད་དུ་འོང་བ་འདི་རང་ཅི་ལྟར་ཡིན་ན་སྙམ་པའི་སེམས་ཀྱང་མཐོ་དམན་དུ་སྣང་བ་ཞིག་བྱུང་ངོ༌། །དེ་ནས་ཆབ་ཚན་ཀྱང་གྲུབ། མཚེའུ་ཁ་རང་དུ་ཕེབས་པར་གནང་བའི་ཚེ། སྐུ་སྙུང་ཟུག་གི་རྣམ་པ་ནི་གཏན་མ་མཆིས་ནའང༌། གསོལ་དང་འགྲིབས་པའི་སྐུ་ཤེད་ཤིན་ཏུ་ཆུང་བར་གྱུར་ཀྱང༌། དགུ་གཏོར་ལ་མགོན་ཁང་རྙིང་མར་ཕེབས་པ་ནས། ནངས་ནུབ་ཐུགས་དམ་སྒྲིག་ཆགས་ཀྱི་རིམ་པ་ཐམས་ཅད་ལའང་སྐུ་ཁམས་ཀྱིས་མ་ལྕོགས་བཞིན་དུ་མུས་ཐོན་པར་གནང་བ་ལ་ཐུགས་ངལ་བའི་ཚུལ་མ་མཆིས་སོ། །དེའི་དུས་སྡེ་པ་ཉིད་ལ་བཀའ་ལུང་ཞིབ་རྒྱས་མང་པོ་ཞིག་གནང་བའི་རྗེས། ཙནྡན་ལས་གྲུབ་པའི་མཛད་བཅུ་འདི་མྱུར་བར་ཨེ་གྲུབ་སྙམ་ཡང༌། འགྱང་བ་གཅིག་བྱུང་བ་འདི་ཅི་གྲུབ་བྱས་འཕྲལ་གསེར་ཁང་གི་ཐོག་འདི་སྟོད་པ་དང༌། གསེར་ཁང་ཆོས་རྗེའི་སྐུ་འདྲ་འདི་ལ་པད་གདན་ཞིག་འབུལ་བ་དང༌། བདག་གིས་བཞེངས་པའི་རྟེན་མཆོག་གང་འདུག་ཀྱང༌། དེར་སྒྲིལ་བ་ཞིག་ཅི་འགྲུབ་ལྟ་བ་ཡང་གལ་ཆེ་ཞིང༌། གསེར་གདུགས་གསེར་ཐོག་འདི་རྣམས་ཀྱང་འཕྲོ་ཅན་དུ་མ་ལུས་པ་ཞིག་ཅིས་ཀྱང་གྱིས། ད་ལྟ་ཕན་ཀྱང་ཁྱེད་ཚོས་གང་སྨྲས་ཐམས་ཅད་འགྲུབ་པ་ཡིན་པས། བདག་གིས་ཁ་ཏ་མ་ལྕོགས་ཀྱང༌། དེ་རྣམས་མ་བརྗེད་པར་སྐབས་སུ་བབ་དུས་སྒྲུབས་ཤིག ཅེས་བཀའ་གནང་ཕེབས་པ་ནི། དགོངས་པ་མངོན་དུ་གནང་བའི་བཀའ་ལུང་དུ་ཕྱིས་མངོན་པར་བྱུང་ངོ༌། །དེའི་ཚེ་སྤྱི་དགོས་ཐམས་ཅད་དང་གཞུང་བླ་བྲང་ཆེན་མོས་ནས་ཀྱང་སྡེ་པ་རང་གིས་ཁུར་བཞེད་པའི་སྐུ་རིམ་ལྟོས་ཆེ་བར་བསྒྲུབས་པར་གྱུར་ཀྱང༌།

ལོ་སྔ་མར་བླ་མ་འཕགས་པ་ལ་མྱ་ངན་ལས་འདའ་ཚིག་བཀའ་ལུང་གནང་བ་དང༌། ཉག་རེ་བྱ་བཏང་ཞེས་པ་སྦས་པའི་རྣལ་འབྱོར་པ་ཞིག་ཡོད་པ་ལ་མཁའ་འགྲོ་མས་ལུང་བསྟན་བྱུང་བར། རྡོ་རྗེ་གདན་དུ་རུ་ཀའི་དམག་ཞི་བར་སྤྱན་དྲངས་པ་རྣམས་ཀྱི་དུས་དང་མཚུངས་པར། ཕག་ལོ་ཧོར་ཟླ་དགུ་པའི་ཚེས་དྲུག་གི་སྔ་དྲོའི་ཆ་ལ་ཐུགས་དགོངས་ཞི་བ་ཆེན་པོ་ཆོས་ཀྱི་དབྱིངས་སུ་བཞུགས་པར་གྱུར་པའི་ཚེ། མེ་ཏོག་གི་ཆར་ཉིན་མཚན་བར་མེད་དུ་བབ་པ་དང༌། འཇའ་འོད་ཀྱི་གུར་ཁྱིམ་ཁ་དོག་སྣ་ལྔར་འཁྱིལ་ཞིང་བཀྲམ་པ་སོགས་ངོ་མཚར་བའི་ལྟས་དུ་མ་ཡང་སྣང་བར་གྱུར་པའི་དུས། སྨྲེ་སྔགས་ཀྱི་ཚིགས་སུ་བཅད་དེ་སྨྲས་པ། ཀྱེ་མ་ཀྱེ་ཧུད་དཔལ་ལྡན་འགྲོ་བའི་མགོན། །སྔོན་ཀྱི་དུས་སུ་དཔལ་མགོན་ཀླུ་སྒྲུབ་ཅེས། །གངས་རིའི་ཁྲོད་འདིར་འཇིག་རྟེན་གསུམ་གྱི་མགོན། །ད་དུས་རྒྱལ་དབང་ཀུན་དགའི་མཚན་ཅན་ནི། །དུས་ཀྱི་རྒྱལ་པོ་མེ་མོ་ཕག་གི་ལོ། །ཧོར་ཟླ་དགུ་པའི་ཡར་ཚེས་དྲུག་གི་ཉིན། །སྒྲུབ་བརྒྱུད་བསྟན་པའི་ཉི་མ་གུང་ལ་གཤེགས། །སངས་རྒྱས་བསྟན་པ་ཡོངས་ཀྱི་སྲོག་ཤིང་ཆག །བཀའ་བརྒྱུད་བསྟན་པའི་འོད་ཟེར་དབྱིངས་སུ་ནུབ། །རྡོ་རྗེ་གདན་མཚུངས་འོག་མིན་འབྲི་གུང་གནས། །དབེན་ཞིང་ཉམས་དགའི་ས་བཅུད་མཁའ་ལ་ཡལ། །བཀྲག་ལྡན་འོད་ཀྱིས་གཏམས་པའི་ལྡུམ་བུ་ཤིང༌། །གློ་བུར་བ་མོས་ནོངས་ལྟར་མདངས་ཀུན་བོར། །འཇིགས་མེད་བདེ་བར་འཁོད་པའི་བྱ་རི་དྭགས། །རང་རང་དཔལ་དང་ལྡན་པའི་ཡུལ་གཞན་བྲོས། །རྒྱ་བོད་བལ་ཡུལ་སོགས་ནས་སྤྱན་དྲངས་པའི། །རྟེན་མཆོག་རྣམས་ཀྱི་མཆོད་པའི་རྒྱུན་ཀྱང་ཆད། །པད་མཚོར་ངང་པ་ཇི་བཞིན་འདུ་བ་ཡི། །ཕྱོགས་མཐའི་གྲྭ་སློབ་རྣམས་ཀྱི་རྟེན་ཕུར་བུད། །བསྡུ་བ་རྣམ་བཞིས་བསྐྱངས་པའི་འཁོར་འབངས་ཚོགས། །དམུས་ལོང་མ་དང་བྲལ་བཞིན་སྐྱབས་ཀྱིས་བོར། ཁྱད་པར་བདག་ལྟ་བསགས་པ་ཤིན་ཏུ་ཆུང༌། །ན་ནིང་ལོ་ནས་ལས་ངན་ལུས་ལ་སྨིན། །རྗེ་ཉིད་ཞལ་མཇལ་ཙམ་ལས་གཉེན་མེད་པར། །གཉེན་དང་བཤེས་བྲལ་ས་ཕྱོགས་མཐའ་མེད་དུ། །ལོ་གྲངས་ཉི་མའི་བར་ནི་ཀུན་ཏུ་འཁྱམས། །སླད་ནས་ཉིད་ཀྱི་ཐུགས་རྗེའི་ལྕགས་ཀྱུ་ཡིས། །བཟོད་མེད་དམ་དུ་བཟུང་ཕྱིར་སྤྲེའུའི་ལོ། །ཧོར་ཟླ་གསུམ་པའི་བཅུ་བཞིར་དྲུང་དུ་མཆིས། །སྤྲིན་བར་ཉི་བཞིན་ལོ་བཞིའི་གྲངས་ལྡན་དུ། །བྱམས་པའི་གསུང་དང་བརྩེ་བའི་ཐུགས་ལྡན་པས། །ཟང་ཟིང་མི་འཇིགས་ཆོས་ཀྱིས་འཁོར་མེད་བསྐྱངས། །དེ་དོན་བཀའ་ཡི་དྲིན་ལན་བསབ་པ་ན། །འཛིན་མའི་རྡུལ་ཀྱི་གྲངས་ལྡན་ལུས་བཟུང་ཞིང༌། །དྲང་སྲོང་ཆེན་པོའི་དཀའ་ཐུབ་དེར་འབད་ཀྱང༌། །འདི་ཡི་དྲིན་གྱི་ཆར་ཡང་ཉེ་མི་འགྱུར། །དེ་ལྟར་ཐུགས་རྗེས་བུ་གཅིག་མ་ལྟ་བུར། །ཡོངས་སུ་བསྐྱངས་པའི་ད་ཕྲུག་བདག་ལྟ་ཡང༌། །རྗེ་ཡི་གསུང་ལ་ངེས་པའི་གདེང་བཅས་ཏེ། །སྤྱི་དང་བྱེ་བྲག་བཀའ་ལས་འགལ་བ་ཡི། །ལོག་ལྟ་མནར་མེད་ས་བོན་མ་བཞག་ཙམ། །ལུས་སྲོག་ཕྱེ་མར་བརླགས་ཀྱང་བསྒྲུབ་པའི་བློ། །ཉིན་དང་མཚན་མོ་དུས་ཀུན་དམ་དུ་བཅས། །འོན་ཀྱང་སྔོན་ལས་བསགས་པས་རྗེས་བསྙགས་ཏེ། །དེ་ཉིད་བསྟེན་ཡུན་རྨི་ལམ་ལྟ་བུར་གྱུར། །བསྙེན་བཀུར་སྒྲུབ་ཡུན་ནམ་མཁའི་གློག་གི་རྒྱུན། །ངོམས་དང་ཆོག་ཤེས་ངེས་པའི་མཐའ་མ་རྙེད། །སྔོན་གྱི་དམ་བཅའི་མོས་འདུན་ཤུལ་དུ་ལུས། །འདི་ལྟའི་དུས་འདི་གློ་བུར་མིག་བཙུམས་བཞིན། །ཉིད་དང་རྗེ་ཡི་བསྟན་པའི་ལམ་ཞུགས་པའི། །དམུས་ལོང་བྱེ་བའི་འཇུ་ཐག་གང་ལ་བྱེད། །སྲིད་པའི་རྒྱ་མཚོར་གྲུ་ཆེན་ཞིག་པ་ལ། །མགོན་མེད་ངེད་ཅག་སྐྱབས་གནས་གང་ལ་བགྱི། །བསྟན་པའི་ཉི་མ་ཕྱེད་དུས་ནུབ་པ་ལ། །བདག་ཅག་སྣང་བའི་ཚ་ཟེར་གང་ནས་འཚོལ། །དགོན་མེད་སྐྱབས་ཀྱིས་དོར་བའི་བྱིས་པ་རྣམས། །བསམས་བཞིན་ཡིད་ལ་ཚུགས་པའི་དབང་པོ་གཏོར། །བརྗེད་མེད་སྙིང་གི་ཟེའུ་འབྲུ་རབ་ཏུ་གཡོ། །ཤུགས་རིང་འབྱོན་ཞིང་གདུང་བའི་ང་རོ་སྒྲོག

།མཆི་མའི་རྒྱུན་ནི་དབྱར་གྱི་ཆུ་ལྟར་བརྡོལ། །དོན་སྙིང་ནང་ཁྲོལ་ཕྱི་རུ་འཐོན་སྙམ་པའི། །འོ་དོད་སྙིང་ནས་འབོད་པ་རྗེས་གསན་ནམ། །ཀྱེ་མ་འགྲོ་བའི་བླ་མ་ཆོས་ཀྱི་རྗེ། །གདུལ་བྱ་བདག་སོགས་མ་དག་སྣང་བ་ལ། །ཁྱོད་སྐུ་པདྨོའི་གཉེན་གང་འབར་བ་ཅན། །ནུབ་རི་རྩེ་མཐོན་དག་ལས་ཕ་རོལ་སོན། །འཛམ་གླིང་མུན་པའི་དམག་གིས་གང་བར་སྙམ། །བདག་ཅག་སྐྱབས་མེད་དཔུང་བྲལ་འཇིགས་པར་མཐོང༌། །འོན་ཀྱང་རྗེ་ཉིད་རྟག་བརྟན་འགྱུར་བ་མེད། །ལྷུན་གྲུབ་འོད་གསལ་བརྗོད་བྲལ་འདུས་མ་བྱས། །མི་གཡོ་བློ་འདས་སེམས་ཉིད་ངོ་བོའི་སྐུར། །གདོད་ནས་གནས་པའི་གཏམ་འདི་ཡང་ནས་ཡང༌། །ཡོངས་འཛིན་གང་དེའི་གསུང་ལས་རྙེད་གྱུར་པས། །རང་སེམས་འདུ་འབྲལ་མེད་པའི་བླ་མ་མཆོག །སྐུ་གསུམ་རྣམ་དབྱེར་འདས་པའི་ངོ་བོ་ཉིད། །དེ་དངོས་དེ་ལ་མཆོད་ཅིང་གསོལ་བའི་ཚུལ། །ཐབས་ཤེས་རྟེན་འབྲེལ་འཁོར་ལོ་འདི་བསྐོར་བས། །གདོད་ནས་བླ་མའི་རང་ཞལ་ཀུན་མཐོང་ཤོག །དེ་ལྟར་རྗེ་བཙུན་འདི་ཉིད་མྱ་ངན་ལས་འདའ་བའི་ཚུལ་བསྟན་པའི་ཉིན་དེ་ནས། གཞིར་བཞུགས་ཀྱི་དགེ་འདུན་གྲངས་མང་བ་དག་གིས་གསང་སྔགས་ཀྱི་དཀྱིལ་འཁོར་ལ་བརྟེན་པའི་མཆོད་འབུལ་དང༌། གཉིས་མེད་ཀྱི་དོན་མངོན་དུ་གྱུར་པའི་རྟོགས་ལྡན་གསུམ་གྱི་ཏིང་ངེ་འཛིན་གྱི་མཆོད་འབུལ་གདུང་གི་དྲུང་ཉིད་དུ་འཁོད་པ་དང༌། ཆོས་ལུང་བའི་ཚོགས་པ་དཔོན་སློབ་འཁོར་དང་བཅས་ཀྱང༌། སྨན་ལྷའི་མཆོད་ཆོག་གནང་སྟེ། ཞག་བཅུའི་བར་དུ་ཆོས་དབྱིངས་བདེ་བ་ཆེན་པོའི་ངང་ལ་སྙོམས་པར་ཞུགས་པའི་ཚེ། སྐུ་མདངས་ཀྱང་སྔར་བས་བཟང་ཞིང༌། མེ་ཏོག་གི་ཆར་འཇའ་འོད་གུར་ཁང་ནི་ཉིན་མཚན་བྱེ་བྲག་མེད་པར་གྱུར། སྐུ་གདུང་རིན་པོ་ཆེ་ཉིད་ཇི་ལྟར་ཞུགས་ཀྱི་བར་མི་མ་ཡིན་གྱིས་སྐོར་བ་བྱེད་པའི་སྒྲ་དང༌། རི་བོང་གི་གཟུགས་ཀྱིས་ཕྱག་འཚལ་བ་དག་ནི་ཀུན་གྱིས་མཐོང་བ་དང་ཐོས་པར་གྱུར་ཏོ། །ཚེས་བཅོ་ལྔའི་ནངས་མོ་ཉི་ཤར་གྱི་རྩེ་ལ།

བླ་མ་རྡོར་འཛིན་པའི་མཐོང་སྣང་ལ་རྗེ་ཉིད་རིགས་ལྔའི་ཅོད་པན་དང་ལྡན་པས། སེང་གེ་སྔོ་སྐྱ་སྲབ་མེད་པ་ཞིག་ལ་བཅིབས་ཏེ། དགེ་འདུན་དུ་མའི་འཁོར་དང་བཅས། ཤར་ཕྱོགས་སུ་ཕེབས་པ་དང༌། བླ་མ་འདན་མ་ལ་ནི་གཟིམས་ཆུང་དང་མདུན་རིའི་བར་འཇའ་འོད་ཀྱིས་སྦྲེལ་བའི་རིའི་རྩེ་མོར། འཇའ་ཚོན་གྱི་གུར་ཁྱིམ་ཆེ་བ་གཅིག་ལ་ཆུང་བ་བཅུ་གསུམ་གྱིས་བསྐོར་བའི་དབུས་སུ། ཐུབ་དབང་ལ་འཁོར་བྱང་སེམས་ཉན་རང་དཔག་ཏུ་མེད་པས་བསྐོར་བ་དང་དེ་གའི་ངང་ལས། ཞབས་དྲུང་ཉིད་འཇའ་འོད་ཀྱི་ལམ་དེའི་སྟེང་དུ་ཕེབས་པའི་འཁོར་དགེ་འདུན་དུ་མ་དང་བཅས། བླ་མ་རང་ལ་བཀའ་ལུང་མང་རབ་གནང་སྟེ། ཡར་ཕེབས་ཏེ་ཐུབ་དབང་དང་གཉིས་སུ་མེད་པར་གྱུར་པ་དང༌། བདག་ཀྱང༌། ཡིད་མྱ་ངན་ཟུག་རྔུས་ནོན་བཞིན་པར། རབ་གསལ་ཞེས་པར་གནས་པ་ལ། དེའི་ནང་ན། ཉི་མ་ཤར་བའི་འོད་དང་མཚུངས་པར། བདག་གི་སྙིང་ཁར་འཇའ་ཚོན་ཁ་དོག་སྣ་ལྔ་པ་ཞིག་ཟུག་བྱུང་བ་ལ། ཅུང་ཟད་སོང་ནས། འོད་ཀྱི་སྣ་ཉིད་ཚུར་འགྲིལ་ཏེ། བདག་ཉིད་ལ་ཐིམ་པ་རྣམས་བྱུང་བ་དང་དུས་མཉམ་པར་ཐུགས་དམ་གྲོལ་བར་གྱུར་པའི་ཚེ། སྐུ་གདུང་རིན་པོ་ཆེ་ཟངས་ཀྱི་ཟ་མ་ཏོག་ཏུ་བཞུགས་སུ་གསོལ་ཞིང༌། དེ་ལས་མི་འགྱང་བར། སྡེ་པ་ཉིད་ཀྱིས་དགོས་སུ་ཁུར་བཞེས་པའི་སྤུར་སྟོན་བཟང་ཞིང་རྒྱ་ཆེ་བ་དང༌། ཕག་མོ་ནས་དྲུང་ཆེན་རིན་པོ་ཆེ་དཔོན་གཡོག་ཀྱང་ཕེབས་པའི་བཀའ་བཀོད་དང་གཞི་མཚུངས་པར། སླར་སྡེ་པ་རང་གིས་ཕྱག་ལེན་དུ་བཏབ་པའི་དགེ་འདུན་སྟོང་ཕྲག་གསུམ་ལས་གྲངས་ལྷག་པའི་ཚོགས་མང་དང༌། སྐྱེ་བོ་འཇིག་རྟེན་པའི་ཚོགས་ཁྲི་ཕྲག་གི་གྲངས་ལས་འདས་པ་རྣམས་ལ་འགྱེད་ཆེན་དང་ཚོགས་པ་མཁན་སློབ་དགེ་འདུན་དང་བཅས་པ་ལ། གང་འཚམས་ཀྱི་འབུལ་བ་ས་དཀར་རྙིང་གསུམ་གྱི་དགོན་སྡེ་ཆེ་ཆུང་རྣམས་སུ་མང་འགྱེད་རྣམས་ཀྱང༌། དཔངས་མཐོ་བར་གྲུབ་ཅིང༌། ཁྱད་པར་མྱ་ངན་ལས་མ་འདས་པའི་གོང༌། འདན་བླ་མ་ཀུན་དགའ་གྲགས་པ་སྒམ་པོར་འབྱོན་པར་ཞུས་པ་ལ།

རྗེའི་ཞལ་ནས་རེ་ཞིག་ཉེ་སྐོར་འདི་རང་དུ་སྡོད། དུས་ལ་བབ་པར་ངེད་ཀྱི་དོན་བསྒྲུབ་དགོས་པ་ཞིག་འོང་བ་ཡིན། ཞེས་བཀའ་ཕེབས་པ་དང་མཚུངས་པར། བླ་མ་དཔོན་སློབ་རི་པ་གྲངས་མང་བ་རྣམས། གངས་དཀར་གྱི་རྒྱལ་པོ་ཏི་སེར་གསེར་འབུམ་བཞེངས་པ་དང༌། མ་ཕམ་དུ་མཚོ་མཆོད་འབུལ་བར། མཁོ་བའི་ཡོ་བྱད་དུ་མ་དང་བཅས་སྟག་རམ་པས་གཙོས་པའི་རི་པ་ཚན་གཅིག་བལ་ཡུལ་འཕགས་པ་ཤིང་ཀུན་དུ་གསེར་གདུགས་འདེགས་པ་དང༌། ཙཱ་རི་ཏྲར་ཡེ་ཤེས་ཀྱི་འཁོར་ལོར། ཚོགས་མཆོད་འབུལ་བ་རྣམས་ཀྱང༌། སོ་སོར་ལོངས་སྤྱོད་དངོས་པོ་དཔག་ཏུ་མེད་པ་དང་བཅས་པ་བརྫངས་ཤིང༌། མདོར་ན་ཐུགས་མཆོག་ཞི་བ་ཆེན་པོའི་དགོངས་པ་རྫོགས་ཐབས་རྣམས་ནི། ད་ལྟའི་བར་དུའང་རྒྱུན་འཆད་མེད་པ་ཁོ་ན་ཉིད་དོ། །དེ་དག་གི་ཚེ་ངོ་མཚར་བའི་སྣང་བརྙན་དུ་མས། སྐྱེ་བོ་མདའ་ལྔའི་དབང་དུ་གྱུར་པ་རྣམས་ཀྱང༌། ཡང་དག་གི་ངེས་པ་རྙེད་ཚུལ་ནི། དགུན་དུས་དེར་ཀྱང༌། ས་ཆུ་ཐམས་ཅད་དྲོས་ཏེ་རྩི་ཤིང་ལོ་མ་མེ་ཏོག་ཆེས་ཆེར་རྒྱས་པ་ཀུན་གྱིས་མཐོང་བ་དང༌། དགུང་ཞག་མ་རྫོགས་ཀྱི་བར། གདུང་གི་དྲུང་དུ་མར་མེ་ཕུལ་བ་རྣམས་ཀྱང༌། ཞག་གྲངས་མང་བར་འཛིན་པ་སོགས། གཞན་ཡང་ཁྱད་པར་དུ་འཕགས་པའི་རྟགས་ཕུལ་དུ་ཕྱིན་པ་རྣམས་ནི་ཐམས་ཅད་ཀྱི་མངོན་དུ་གྱུར་པའོ། །དེ་ནས་སླར་ཡང༌། རྗེ་ཉིད་ཀྱི་བཀའི་དགོངས་པ་རྫོགས་ཐབས་སུ། ཙནྡན་དཀར་དམར་ལས་གྲུབ་པའི་ཐུབ་པའི་མཛད་བཅུ་དང༌། རྗེ་ཉིད་ཀྱི་སྐུ་འདྲ་རིན་པོ་ཆེ་ཚོགས་དབུས་སུ་བཞུགས་པ་སྨན་དར་དག་ལས་གྲུབ་པ་དང༌། གཟིམས་མལ་གྱི་གསེར་སྐུ་གོང་མ་རྣམས་ལས་བརྒྱ་དཔངས་ཆེ་བ་གྲུབ་ཅིང༌། ཁྱད་པར་སྐུ་གདུང་རིན་པོ་ཆེ་ཉིད་བཞུགས་པའི་ཡུལ་དངུལ་ལས་གྲུབ་པའི་བྱང་ཆུབ་ཆེན་པོའི་མཆོད་རྟེན་གྱི་རྣམ་པ་བསྒྲུབ་པའི་མདུན་པས། ངེད་ཅག་རྣམས། ཨ་ལ་དང༌། རྔོད། རྒྱལ་ཤོད་རྣམས་སུ། རྗེ་ཉིད་ཀྱི་བུ་སློབ་གྲྭ་རྩ་དང་བཅས་པ་རྣམས་ཀྱིས་བསྐུལ་ཏེ། ཕྱིན་པའི་ཚེ་རིན་པོ་ཆེའི་བྱེ་བྲག་རྣམས་ཀྱང་འབད་མེད་དུ་ཆར་ལྟར་བབ་པར་གྱུར་ཅིང༌།

བདག་ཀྱང་ས་ཕྱོགས་དེ་དང་དེ་དག་ཏུ་འབྱུང་བཞི་འཁྲུགས་པའི་འཚེ་བ་མང་བར་གྱུར་ཀྱང༌། རྗེ་ཉིད་ལ་གསོལ་བ་བཏབ་པས་འཕྲལ་དུ་ཞི་ཞིང༌། ལམ་བར་དུ་འཇིགས་པའི་ཉེན་དང་བྲལ་བར་ཟླ་བ་བདུན་གྱི་ཁོངས་སུ་སོན་ཏེ། སྦྱངས་པ་ཀུན་ཀྱང་དོན་དང་ལྡན་པ་ནི་རྗེ་ཉིད་ཀྱི་ཐུགས་རྗེ་དང་བྱིན་རླབས་མཚུངས་པ་མེད་པའི་དཔལ་གྱི་གཟི་འོད་རབ་ཏུ་འབར་བས། རང་གཞན་མ་ལུས་པའི་དོན་གཉིས་ཀྱི་འབྲས་བུ་སྨིན་པར་གྱུར་པ་ནི། སླར་ཡང་རྒྱལ་བའི་དབང་པོ་ཉིད་ཀྱི་བཀའི་དྲིན་དུ་མངོན་ནོ། །དེ་ལྟར་ངེད་ཅག་ཀུན། མཁོ་བའི་དངོས་པོ་ཇི་སྙེད་མཆིས་པ་ཀུན་ཀྱང༌། མི་དབང་མགོན་པོ་རྒྱལ་མཚན་ཉིད་ཀྱིས་ཁུར་དུ་བཞེས་ཏེ། ཐོག་མར་དངུལ་གདུང་རིན་པོ་ཆེ་འཛམ་གླིང་རྒྱན་མཆོག་དང༌། མཆོད་རྫས་གསེར་དངུལ་གྱི་ཏིང༌། མཎྜལ། རྗེ་ཉིད་ཀྱི་ཐུགས་དམ་སྒོ་མང་གི་གསེར་གདུགས་གསེར་ཐོག་དང་དེའི་དབུ་ཐོག་ཏུ་གསེར་གདུགས། བདེ་མཆོག་ལྷ་ལྔའི་དཀྱིལ་འཁོར་ཡོངས་སུ་རྫོགས་པའི་སྐུ་རྣམས་དངུལ་གར་ལུགས་ལས་གྲུབ་པ། གསེར་འཕྲུ་རྣམས་ཀྱང་གེགས་མེད་དུ་གྲུབ་པའི་རྒྱུ་རྣམས་ནི། ཨ་ལ་རྔོད་སོགས་རང་རེའི་ཕྱོགས་མཐའི་བུ་སློབ་རྣམས་ཀྱིས་ཕུལ་བའི་དངུལ་ལས། དངོས་དང་བསྒྱུར་བ་ཁོ་ན་ཉིད་དུ་བསྐྲུན་པས་ཟད་མི་ཤེས་པར་གྱུར་ཏོ། །གཞན་ཡང་རྗེ་བཙུན་དམ་པ་འདི་ཡི་སྐུ་གདུང་གི་ཆ་ལས་ཐོན་པའི་ཆབ་སེར་རིལ་བུ་དང༌། གདུང་ཚ་བཏབ་པར་གྱུར་པ་རྣམས་ལས་བྱོན་པའི་དད་པ་དང་ལྡན་པའི་གྲྭ་སློབ་རྣམས་ཀྱི་ལག་ཏུ་ཕྱིན་པ། རིང་བསྲེལ་ཁ་དོག་སྣ་ལྔ་དང༌། གདུང་ཤ་རཱི་རཾ་རམ། དུང་དཀར་གཡས་སུ་འཁྱིལ་པ་རྣམས་ནི་ཤིན་ཏུ་གསལ་ཞིང་མང་བ་དག་འབྱུང་བ་བཞིའི་རྐྱེན་གྱིས་མི་རྫི་བར་བྱོན་པ་དང༌། རིལ་བུ་རྣམས་ཀྱང་རིང་བསྲེལ་ལྟར་འཕེལ་བར་གྱུར་པ་ཡང་བགྲང་བའི་སྤྱོད་ཡུལ་ལས་འདས་སོ། །དེ་ལྟར་ས་གསུམ་ན་འགྲན་ཟླ་ཐམས་ཅད་ཀྱི་དཔེ་ལས་ཡོངས་སུ་འདས་པའི་དཔལ་ལྡན་བླ་མ་འདི་ནི།

སླར་ཐུབ་པ་ཆེན་པོ་ཉིད་མི་ཡི་ཡུལ་དུ་ཕེབས་པ་དང་གཉིས་སུ་མ་མཆིས་པའི་མཛད་པ་དང་ཆོ་འཕྲུལ་གྱི་སྒོ་ཐབས་དུ་མས། བསྟན་པ་རིན་པོ་ཆེ་ཆེས་ཆེར་དར་ཞིང་རྒྱས་པར་གྱུར་པ་ལས། གྲྭ་སློབ་བུ་ཆེན་གྱི་ཚོགས་ནམ་མཁའི་སྐར་གྲངས་ལྟར་མང་ཞིང་གྲགས་ཆེ་བ་དཔག་ཏུ་མེད་པ་ཞིག་མཆིས་པར་གྱུར་ནའང༌། འདིར་ཆེ་ལོང་ཙམ་སྨོས་པར་བགྱི་ན། རྒྱལ་བའི་གསུང་རབ་མང་དུ་ཐོས་པས་མདོ་རྒྱུད་དོན་གྱི་བསྟན་བཅོས་གསལ་བར་མཛད་པའི་དཀོན་མཆོག་རིན་ཆེན་པ་དང༌། པཎ་ཆེན་འབུམ་ཕྲག་གསུམ་པ། རང་གཞན་གྱི་དོན་གཉིས་ལྷུན་གྱིས་གྲུབ་ཅིང༌། བདུད་བཞིའི་དཔུང་ལས་རབ་ཏུ་རྒྱལ་བའི་གྲུབ་ཆེན་དོན་གྲུབ་རྣམ་རྒྱལ་བ་དང༌། བསམ་གཏན་མཆོག་གི་མལ་དུ་བཞུགས་ཤིང༌། གཏུམ་མོ་ཡེ་ཤེས་མཆོག་གི་མེ་ལ་དྲོ་བའི་ངར་འཛིན་ཞིག་པའི་གྲུབ་ཆེན་བློ་གྲོས་དཔལ་ལྡན་པ་དང༌། འགྲོ་བ་མ་ལུས་པའི་སྐྱབས་སུ་གྱུར་པའི་རྗེ་བཙུན་འཇམ་དཔལ་རྒྱ་མཚོ་བ་དང༌། ངག་གི་དབང་ཕྱུག་གྲགས་པའི་དཔལ་ལ་ལོངས་སྤྱོད་པའི་མཁན་ཆེན་མཆོག་རབ་པ་དང༌། མཁས་ཤིང་གྲུབ་པ་བརྙེས་པའི་སྐྱེས་ཆེན་རྣམ་རྒྱལ་མགོན་པོ་དྲི་མེད་སྡེ་དང༌། གསང་སྔགས་མཆོག་གི་དོན་ཀུན་གྲུབ་ཅིང༌། ཆེན་པོ་གསུམ་གྱི་འཛིན་པ་ཞིག་པའི་སངས་རྒྱས་རྒྱལ་མཚན་པ་དང༌། རྒྱལ་བ་མཆོག་གི་བསྟན་པའི་ལམ་དུ་འཛུད་པའི་ལམ་མཁན་ཆེན་པོ་གྱུར་པའི་ཡོན་ཏན་མ་ལུས་པས་བརྒྱན་པའི་བསྟན་པ་བ་དང༌། ལེགས་པ་རིན་ཆེན། ལྷུན་པོ་བཀྲ་ཤིས་པ་དང་གཞན་ཡང་རང་རེ་རྒྱལ་བ་འབྲི་གུང་པའི་བསྟན་པ་ཕྱོགས་མཐར་སྤེལ་བ་ལ་མོས་པ་ཕུལ་དུ་ཕྱིན་ཞིང་དབང་འབྱོར་བའི་སྒྲུ་སྒང་བླ་མ་ཚུལ་ཁྲིམས་འོད་ཟེར་བ་དང༌། བསོད་ནམས་རྒྱ་མཚོ་བ། གདན་ས་ཆེན་པོ་ཉིད་ཀྱི་ལུགས་གཉིས་ལ་ཁུར་གྱིས་བརྗིད་ཅིང་རིགས་རུས་ཀྱི་མཐོ་བའི་སློབ་དཔོན་པ་འཇམ་དབྱངས་རིན་ཆེན་པ་དང༌། ཆོས་སྒོ་བ་དཔལ་འབྱོར་གྲགས་པ། གླིང་ཁ་དར་རྒྱས་རྩེའི་སྒྲུབ་པའི་རྒྱལ་མཚན་འཛིན་པའི་གཙོ་བོ་བླ་མ་རིན་ཆེན་རྒྱ་མཚོ་བ་དང༌།

གཞན་ཡང་བདག་ཉིད་ཆེན་པོ་ཅིག་ཅར་རྡོར་འཛིན་པ་སོགས་མཐའི་བུ་ཆེན་རྣམས་ནི་བགྲང་བས་མི་ལང་ཀྱང༌། གསུང་རབ་རྒྱ་མཚོའི་དོན་ལ་དབང་འབྱོར་བའི་འབྲི་གུང་པཎྜི་ཏ་རྡོ་རྗེ་རྒྱལ་མཚན་དཔལ་བཟང་པོ་དང༌། ཐོས་བསམ་སྒོམ་པའི་རིང་ལུགས་གསལ་བར་མཛད་པའི་མདོ་སྡེ་རབ་འབྱམས་པ་བློ་གྲོས་རྒྱ་མཚོ་སོགས་རྗེ་བཙུན་འདི་ཉིད་ཀྱི་བུ་ཆེན་དང་སློབ་མའི་ཚོགས་རང་གཞན་གྱི་དོན་མ་ལུས་པ་འབད་མེད་དུ་གྲུབ་ཅིང༌། དགོས་འདོད་ཀྱི་འབྲས་བུ་སྩོལ་བར་ནུས་པ་རིན་པོ་ཆེ་དབང་གི་རྒྱལ་པོ་ལྟ་བུ་ཉིད་དོ།། །།

དེ་ལྟར་རྨོངས་པ་ཚུ་རོལ་མཐོང་བའི་རྣམ་པར་ཐར་པ་རྣམས་ཀྱང་གང་གིས་བློ་ཡིས་ཕྱོགས་གཅིག་ཏུ་སྤོབས་པར་སུ་ཡིས་ནུས་ཏེ། འོན་ཀྱང་བདག་ཉིད་ཀྱིས་མཐོང་བ་དང་ཐོས་པའི་རྣམ་པར་ཐར་པ་དག་དང༌། གོང་དུ་སྨོས་པའི་བུ་ཆེན་དེ་རྣམས་ཀྱིས་སྦྱར་བའི་རྣམ་ཐར་ཡི་གེའི་རིས་སུ་བྲིས་པ་རྣམས་ལ་གཞི་བྱས་ཤིང༌། གོང་འོག་གི་རིམ་པ་ཅུང་ཟད་བསྒྲིགས་ཏེ། ལྕགས་མོ་ཡོས་ཀྱི་ལོ་ཧོར་ཟླ་བརྒྱད་པའི་དུས་ཚེས་དགེ་བ་ལ་དཔལ་འབྲི་གུང་གི་བླ་བྲང་མཚེའུ་ཁར། སྙོམས་ལས་པ་རཏྣའི་མིང་ཅན་གྱིས་བྲིས་པའོ།། །། ཨོཾ་སྭ་སྟི། རྒྱལ་བའི་བསྟན་ལ་རྒྱལ་སྲས་མཛད་པ་ལྟར། སྐྱོབ་པའི་ཞིང་འདིར་སྐྱོབ་པ་གཉིས་པ་ཉིད། །ངོ་མཚར་ལས་ཀྱང་ངོ་མཚར་བཀོད་པའི་སྐུ། །ཐབས་ཚུལ་མ་ངེས་ཐབས་རྣམས་ཇི་སྙེད་ཀྱིས། །དཔག་མེད་མཛད་པས་དཔག་ཡས་འགྲོ་བ་སྒྲོལ། །སྐུ་གསུམ་དབྱེར་མེད་སྐུ་འདིའི་སྣང་ཚུལ་ནི། །གང་གིས་བརྗོད་ཀྱང་གང་གཱའི་ཆུ་རྒྱུན་ལྟར། །ཟད་མེད་རྒྱུན་ལྡན་ཟད་མི་ཤེས་པ་ཡི། །རྣམ་ཐར་རྒྱ་མཚོ་རྣམ་པའི་བྱེ་བྲག་ནི། །བདག་ལྟའི་རྨོངས་པ་བདག་གིས་ཇི་ལྟར་རྟོགས། །འོན་ཀྱང་བླ་མའི་རྣམ་ཐར་རྒྱ་མཚོ་ལས། །སྐྲ་རྩེའི་ཆ་ཙམ་བརྗོད་གྱུར་དེ་ལའང༌། །བསོད་ནམས་བགྲང་ཡས་ཚད་བཟུང་མ་མཆིས་པས། །བདག་གཞན་ཀུན་སྙོམས་ཡོན་ཏན་འཐོབ་པའི་བློས། །གུས་པའི་ཡིད་ཀྱིས་བྲིས་པའི་དགེ་འདིས་མཚོན། །འགྲོ་ཀུན་དགེ་བ་བྱས་དང་བྱེད་འགྱུར་དང༌། །བགྱིད་དངོས་རང་བཞིན་ཡོད་པའི་དགེ་རྣམས་ཀྱིས། །འགྲོ་ཀུན་རྣམ་མཁྱེན་རྒྱལ་བའི་སྐུ་ཐོབ་ཤོག །ཀུན་དགས་བྲིས་པའི་དགེ་བ་དེས། །བླ་མའི་ཐུགས་དང་དབྱེར་མེད་ཤོག། །།ཤཱུ་བྷཾ།