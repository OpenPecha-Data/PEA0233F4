།ཇོ་བོ་ཐུགས་རྗེ་ཆེན་པོའི་སྒོམ་པའི་རིམ་པ་བཞུགས་སོ།།

མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་བྱ། དེའི་ཆེད་དུ་འཕགས་པ་སྤྱན་རས་གཟིགས་དབང་ཕྱུག་གི་སྒོམ་ལུང་ཉན་ནས་ཉམས་སུ་བླང་སྙམ་པ་མཛོད། དེ་ཡང་གནས་དབེན་པར་རང་ཉིད་ཁྲུས་དང་གཙང་སྦྲ་སྔོན་དུ་འགྲོ་ཞིང༌། སེམས་དཔའི་དཀྱིལ་མོ་ཀྲུང་གིས་འདུག སྐྱབས་སུ་འགྲོ་བ་དང་སེམས་ཅན་ཐམས་ཅད་ཀྱི་དོན་དུ་འཕགས་པ་སྤྱན་རས་གཟིགས་དབང་ཕྱུག་གི་གོ་འཕང་ཐོབ་པར་བྱའོ་སྙམ་པའི་སེམས་བསྐྱེད་བྱས་ནས་ངག་ཏུ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པ་ཉིད་དུ་གྱུར། སྟོང་པའི་ངང་ལས། པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རང་གི་རྣམ་པར་ཤེས་པའི་ངོ་བོ་ཧྲཱིཿདཀར་པོ་ཚེག་དྲག་དང་བཅས་པ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་དཀར་པོ་ཞལ་གཅིག་ཕྱག་བཞི་པ་ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་འོག་མ་ན་ཤེལ་དཀར་གྱི་ཕྲེང་བ་བརྒྱ་རྩ་བརྒྱད་འདྲེན་པའི་ཚུལ་དུ་འཛིན་ཞིང༌། གཡོན་འོག་མས་པདྨ་དཀར་པོའི་ཡུ་བ་ནས་འཛིན་པའི་འདབ་མ་སྙན་གྱི་ཐད་ཀར་ཁ་བྱེ་བ། རིན་པོ་ཆེའི་དབུ་རྒྱན་དང༌། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ལྷའི་དར་གྱི་སྟོད་གཡོགས་དང་སྨད་གཡོགས་ཀྱིས་བཀླུབས་ལ། ཞབས་རྡོ་རྗེའི་དཀྱིལ་མོ་ཀྲུང་གིས་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀའི་སྨད་ཀྱི་ཆ་ལ་ཧཱུྂ། དབུས་སུ་ཟླ་བའི་དཀྱིལ་འཁོར་གྱི་སྟེང་དུ། ཧྲཱིཿདཀར་པོ་ལ་ཡི་གེ་དྲུག་མའི་སྔགས་ཀྱིས་བསྐོར་བ་ལས་འོད་འཕྲོས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྂ་བཾ་ཧོཿས་གཉིས་སུ་མེད་པར་བསྟིམ། སླར་ཡང་རང་གི་ཐུགས་ཀ་ནས་འོད་འཕྲོས་དབང་གི་ལྷ་རིགས་ལྔ་སྤྱན་དྲངས། བདག་ལ་མངོན་པར་དབང་བསྐུར་དུ་གསོལ།

ཞེས་གསོལ་བ་བཏབ་པས། དབང་བསྐུར་ལུས་གང༌། དྲི་མ་དག ཆུ་ལྷག་མ་ཡར་ལུད་པ་ལས། འོད་དཔག་མེད་ཀྱིས་དབུ་བརྒྱན་ཞིང་བསྟོད་ནས། ཧྲཱིཿཡི་མཐའ་མར་ཨོཾ་མ་ཎི་པདྨེ་ཧཱུྂ་ཧྲཱིཿ ཞེས་སྔགས་ཀྱི་ཕྲེང་བ་གཡས་བསྐོར་དུ་འཁོར་བ་ལ་དམིགས་ཏེ་བཟླས་པའོ། །དེའི་དུས་སུ་ཕྱི་སྣོད་ཀྱི་འཇིག་རྟེན་ཐམས་ཅད་རི་བོ་པོ་ཏ་ལ་རུ་བསྒོམས་ཤིང༌། ནང་བཅུད་ཀྱི་སེམས་ཅན་ཐམས་ཅད་འཕགས་པ་སྤྱན་རས་གཟིགས་སུ་བསྒོམས་ཏེ། ཡི་གེ་དྲུག་པའི་སྒྲ་འུ་རུ་རུ་འདོན་པར་བསམ་ཞིང༌། སྔར་ལྟར་མཆོད་བསྟོད་དང་ཡི་གེ་བརྒྱ་པས་ནོངས་པ་བཟོད་པར་གསོལ། དགེ་རྩ་བླ་ན་མེད་པའི་བྱང་ཆུབ་ཏུ་བསྔོ་བ་སྨོན་ལམ་གྱི་རྒྱས་གདབ། ཡེ་ཤེས་པ་རང་བཞིན་གྱི་གནས་སུ་གཤེགས་ཤིང༌། དམ་ཚིག་པ་རང་ཉིད་ལ་ཐིམ་པའི་མོས་པ་བྱ། དེ་ནས་ཐུན་མཚམས་ཀྱི་བྱ་བ་ལ་འཇུག་པ་ལ་སོགས་པ་ཉམས་སུ་ལེན་པར་མཛོད། ཅེས་བདག་འཁོར་མ་བརྗོད་དོ། ། ཞེས་པ་འདི་ཡང་སྤོ་བོ་དབོན་པོ་གཉིས་ཀྱིས་བསྐུལ་བའི་ངོར། རྡོ་རྗེ་འཛིན་པ་ཀུན་དགའ་རིན་ཆེན་གྱིས་སྦྱར་བའོ། །མངྒལཾ།