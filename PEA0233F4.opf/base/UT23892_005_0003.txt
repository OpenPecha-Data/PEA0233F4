།རྒྱུད་ཀྱི་རྒྱལ་པོ་དཔལ་ཀྱཻ་རྡོ་རྗེའི་བརྟག་པ་དང་པོའི་རྣམ་བཤད་རིན་པོ་ཆེའི་ཕྲེང་བ་ཞེས་བྱ་བ་བཞུགས་སོ། 

བླ་མ་དང་བཅོམ་ལྡན་འདས་དཔལ་ཀྱཻ་རྡོ་རྗེ་ལ་ཕྱག་འཚལ་ལོ། །འདིར་རྒྱུད་ཀྱི་རྒྱལ་པོ་ཀྱཻ་རྡོ་རྗེ་ཞེས་བྱ་བ་འདི་ཉིད་འཆད་པར་བྱེད་པ་ལ་དོན་རྣམ་པ་བཞིས་བསྟན་ཏེ། རྒྱུད་འདི་ཕྱོགས་སམ་སྡེ་ཚན་གར་གཏོགས་ངོས་བཟུང་བ་དང༌། མི་ཡུལ་དུ་གང་གིས་སྤྱན་དྲངས་ཤིང་གང་ལ་བརྒྱུད་དང༌། རྒྱུད་ཀྱི་བརྗོད་བྱ་རྗོད་བྱེད་ཀྱི་དོན་བསྡུས་ཏེ་བསྟན་པ་དང༌། རྒྱུད་དངོས་བཤད་པ་དང་བཅས་ཏེ་རྣམ་པ་བཞིའོ། །དང་པོ་ནི་ཕྱི་སྣོད་ཇི་ལྟར་དུ་ཆགས་པ་དང༌། ནང་བཅུད་སེམས་ཅན་ཇི་ལྟར་ཆགས་པའོ། །དང་པོ་ནི། རང་བཞིན་གྱིས་ནམ་མཁའ་སྟོང་པ་ལ་རླུང་རྡོ་རྗེ་རྒྱ་གྲམ། དེའི་སྟེང་དུ་དྲོ་བྱེད་མེའི་དཀྱིལ་འཁོར། དེའི་སྟེང་དུ་ཡན་ལག་བརྒྱད་ལྡན་གྱི་རྒྱ་མཚོ་ཆེན་པོ། དེའི་སྟེང་དུ་སའི་དཀྱིལ་འཁོར་གླིང་བཞི་རི་རབ་དང་བཅས་པ་རྣམས་མས་ནས་ཡར་ཆགས་ལ། ནང་བཅུད་ཀྱི་སེམས་ཅན་ཡས་ནས་ཕྱིར་ཆགས་པའི་ཚུལ་ནི། འོད་གསལ་གྱི་ལྷ་རྣམས་འཛམ་བུ་གླིང་གི་སའི་ཞག་རྣམས་ཟོས་ནས་ནམ་མཁའ་ལ་འཕུར་མ་ཐུབ་པའི་ཚུལ་ཡང་སའི་ཞག་སྦྲང་རྩིའི་རོ་བྲོ་བ་ལྟ་བུ་ཡོད་པ་ལ། སྲེད་པ་ལ་གོམས་པའི་སེམས་ཅན་ཞིག་གིས་ཞག་བླངས་ཏེ་ཟོས་པས་མངར་བའི་རོ་དང་བཅས་པ་ཚོར་བས་ཇོ་བོ་སོགས་ལ་སྦྲན། དེ་ལ་བརྟེན་ནས་ཉོན་མོངས་པ་སྲེད་པ་ཆགས་སོ། །སྲེད་པ་ལ་བརྟེན་ནས་ཞེ་སྡང་འཕེལ། ཞེ་སྡང་ལ་བརྟེན་ནས་སྲོག་གཅོད་པ་དང་མ་བྱིན་པར་ལེན་པ་དང༌། རྫུན་ལ་སོགས་པའི་མི་དགེ་བ་བཅུ་བྱུང༌། དེ་ལ་བརྟེན་ནས་དམྱལ་བའི་སེམས་ཅན་རྣམས་བྱུང་ངོ༌། །དེ་རྣམས་ནི་ཆགས་པའི་བསྐལ་པའོ། །ད་ནི་གནས་པའི་བསྐལ་པ་འཆད་པར་བྱེད་ན་བསྐལ་པ་བཟང་པོ་འདི་གང་གི་དོན་ཡང་སྣོད་ཀྱི་འཇིག་རྟེན་ཆགས་པ་དང་མཉམ་པོར་འོད་གསལ་གྱི་ལྷ་རྣམས་འཕོས་པ་ལས། དེ་རྣམས་གང་ལས་ཀྱང་ཆེས་ཁྱད་པར་དུ་འཕགས་པ། རང་རེའི་སྟོན་པ་ཡང་དག་པར་རྫོགས་པའི་སངས་རྒྱས་དེ་ཉིད། དང་པོར་བྱང་ཆུབ་མཆོག་ཏུ་ཐུགས་བསྐྱེད།

བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་མ་ག་དྷཱ་རྡོ་རྗེའི་གདན་དུ་མངོན་པར་རྫོགས་པ་སངས་རྒྱས་ནས། ཐུན་མོང་དང་ཐུན་མོང་མ་ཡིན་པའི་ཆོས་ཀྱི་འཁོར་ལོ་ངོ་མཚར་རྨད་དུ་བྱུང་བ། སྔོན་ལྷར་གྱུར་པའམ་མིར་གྱུར་པ། སུས་ཀྱང་མ་བསྐོར་བའི་ཆོས་ཀྱི་འཁོར་ལོ་གདུལ་བྱ་རྣམས་ཀྱི་དབང་པོའི་བྱེ་བྲག་གི་སྒོ་ནས། ཐེག་པ་གསུམ་བཤད་པ་ལས། སྤྱི་དོན་དང་པོ་ལས་འདི་ནི་ཐེག་པ་ཆེན་པོའོ། །དེ་ལ་ཕ་རོལ་ཏུ་ཕྱིན་པའི་ཐེག་པ་དང༌། སྔགས་ཀྱི་ཐེག་པ་གཉིས་ལས། འདི་ནི་ཀུན་ལས་འཕགས་པ་སྔགས་ཀྱི་ཐེག་པའོ། །དེ་ལ་ཡང་སྙིང་པོ་ཐེག་པ་རིམ་པ་དགུ་དང༌། རྒྱུད་སྡེ་རྣམ་པ་བཞིར་གསུངས་པ་ལས། འདིར་འཆད་པར་བྱེད་པ་ནི། རྣལ་འབྱོར་ཆེན་པོའི་རྒྱུད་ལས་མ་རྒྱུད་དོ། །དེ་ཡང་རྒྱུ་མཚན་གསུམ་གྱི་སྒོ་ནས་བརྗོད་པར་བྱ་སྟེ། བརྗོད་བྱ་དང༌། དབྱེ་བ་དང༌། དགོས་པའོ། །དང་པོ་ནི་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་སྐྱེ་བ་མེད་པའི་མཚན་ཉིད་མངོན་སུམ་དུ་སྟོན་པས་མའི་རྒྱུད་དེ། གུར་ལེའུ་བཅུ་གསུམ་པ་ནས། ཤེས་རབ་ཕ་རོལ་ཕྱིན་པའི་ཐབས། །འདི་ནི་རྣལ་འབྱོར་མར་བརྗོད་དེ། །ཞེས་པའོ། །གཉིས་པ་ནི། རྣལ་འབྱོར་མའི་རྒྱུད་སྡེ་བཅུ་བཞིར་ཕྱེ་བ་ལས། སྙིང་པོ་ལྟ་བུའི་རྒྱུད་དགྱེས་པ་རྡོ་རྗེའོ། །ཞེས་གསུངས་པའི་ཕྱིར་རོ། །གསུམ་པ་ནི། གདུལ་བྱའི་ཡུལ་གྱི་ཁྱད་པར་ལ་བརྟེན་ནས། རྣལ་འབྱོར་མ་རྒྱུད་དུ་ངེས་ཏེ། དེ་ལྟར་ཡང་གུར་ལས། སྲོག་ཆགས་གསོད་ལ་འབད་ལྡན་དང༌། །ལྟ་བ་ལ་ནི་ལྡོག་རྣམས་དང༌། །བཙུན་མོ་རྣམས་ནི་བསྡུ་བའི་ཕྱིར། །བདེ་བའི་ཐབས་ནི་རྒྱས་མིན་ཅིང༌། །གཞུང་ཉུང་བ་ལ་དོན་རྒྱས་པ། །བློ་དམན་རབ་ཏུ་རྟོགས་བྱེད་པའི། །སྔགས་རྣམས་ཀྱིས་ནི་ཁྱད་པར་ཕྱིར། །མཁའ་འགྲོ་མ་ཡི་རྒྱུད་བཤད་དོ། །ཞེས་གསུངས་སོ། །དེ་ལྟར་བརྗོད་བྱ་དང་དབྱེ་བ་དགོས་པའི་སྒོ་ནས་མ་རྒྱུད་ཀྱི་མཚན་ཉིད་བསྟན་པའོ། །གཉིས་པ་མི་ཡུལ་དུ་སྤྱན་དྲངས་ཤིང་གང་ལས་བརྒྱུད་པའང༌།

རྒྱ་གར་དང་བོད་ཡུལ་འདིར་འདོད་ལུགས་མང་བར་གྲགས་ཀྱང༌། འདིར་འཆད་པར་བྱེད་པ་ནི། སློབ་དཔོན་ཆེན་པོ་ཀླུ་སྒྲུབ་ཅེས་མདོ་རྒྱུད་དུ་མ་ནས་ལུང་བསྟན་པའི་སྐྱེས་ཆེན་དམ་པ་དེ་ཉིད་ཀྱིས། ཨུ་རྒྱན་གྱི་ཡུལ་དུ་རྫུ་འཕྲུལ་གྱིས་བགྲོད་པས་གཙུག་ལག་ཁང་གི་ནང་དུ་བྱོན་ཏེ། མཎྜལ་འབུལ་བའི་ཚུལ་དུ། རྒྱུད་སྡེ་རིན་པོ་ཆེ་དུ་མ་བཞུགས་པ་ཀེའུ་ཚང་གི་ནང་ནས། གདན་བཞི་དང༌། ཧེ་བཛྲ། གུར་རྣམས་གྲོ་ག་ལ་བྲིས་ཏེ། སྨྱུག་མདོང་དུ་བཅུག་པ་ཕྱི་རོལ་དུ་བོར་བ་བསྣམས་ནས་བྱོན་པ་ལས། འཇིག་རྟེན་གྱི་མཁའ་འགྲོ་མ་རྣམས་ཀྱིས་རྗེས་བསྙགས་ཀྱང་མ་ཟིན་པར་ཡེ་ཤེས་ཀྱི་མཁའ་འགྲོ་མས་འགྲོ་དོན་གྱིས་ཤིག་པར་རྗེས་སུ་གནང་སྟེ། དེ་ལྟར་རྒྱུད་རྣམས་མི་ཡུལ་དུ་སྤྱན་འདྲེན་པ་པོ་ནི་སློབ་དཔོན་ཀླུ་སྒྲུབ་ཡིན་ནོ། །དེ་ལྟར་སྤྱན་དྲངས་པའི་རྒྱུད་དེ་རྣམས་བརྒྱུད་པ་གང་ལས་བྱུང་བ་ཡང༌། ཉེ་བརྒྱུད་རིང་བརྒྱུད་རྣམ་པ་གཉིས་ཏེ། དང་པོ་ནི་གོང་དུ་བསྟན་པ་ལྟར། འཕགས་པ་ནཱ་གརྫུ་ན་ལ་ཡེ་ཤེས་ཀྱི་མཁའ་འགྲོ་མ་ཉིད་ཀྱིས་རྗེས་སུ་གནང་བ་ཡིན་ཞིང༌། གཉིས་པ་ལྟར་ན། རྡོ་རྗེ་འཆང༌། ཡེ་ཤེས་ཀྱི་མཁའ་འགྲོ་མ། བྱང་ཆུབ་སེམས་དཔའ་བློ་གྲོས་རིན་ཆེན། འཕགས་མཆོག་ཀླུ་སྒྲུབ། མ་ཏངྒི་པ། ཏིལླི་པ། ནཱ་རོ་པ། མར་པ། མི་ལ། སྒམ་པོ་པ། ཕག་མོ་གྲུ་པ། འཇིག་རྟེན་གསུམ་གྱི་མགོན་པོ། དབོན། གཅུང༌། ཐོག་ཁ་བ། མཚམས་བཅད་པ། བཅུ་གཉིས་པ། ཉེར་བརྒྱད་པ། ཉེར་གཉིས་པ། བཅོ་ལྔ་པ། ལྡོང་ལ་ཕྱི་བ། འདུལ་འཛིན་པ། མཉམ་མེད་ངག་དབང་གྲགས་པ། དབང་རིན་ཆེན་ཆོས་ཀྱི་རྒྱལ་པོ། དེས་བདག་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་ལའོ། །སྤྱི་དོན་གསུམ་པ་རྒྱུད་ཀྱི་བརྗོད་བྱ་དང་རྗོད་བྱེད་ཀྱི་དོན་བསྡུས་ཏེ་བསྟན་པ་ནི། གང་གི་དུས་གསུམ་གྱི་རྒྱལ་བ་མ་ལུས་པའི་གསང་ཆེན་ཟབ་མོ་ཡེ་ཤེས་ཀྱི་རོལ་པས། འཁོར་འདས་ཀྱི་བརྟན་གཡོ་སྣོད་བཅུད་ཀུན་ལ་ཁྱབ་པར་གྱུར་པའི་དོན་ཉམས་སུ་ལེན་པ་གསལ་བར་བསྟན་པ་ནི།

རྒྱུད་ཀྱི་བརྗོད་བྱའི་དོན་བསྟན་པའོ། །རྗོད་བྱེད་ཚིག་གི་རྒྱུད་ནི། བརྟག་པ་གཉིས་པ་ཞེས་པའི་དབུ་ཞབས་ཀྱི་བར་དུ་བསྟན་པ་འདི་ཉིད་དོ། །སྤྱི་དོན་བཞི་པ་རྒྱུད་དངོས་བཤད་པ་ལའང་གསུམ་སྟེ། ཐོག་མར་རྒྱུད་ཀྱི་མཚན་བཤད་པ་དང༌། ཕུན་སུམ་ཚོགས་པའི་གླེང་གཞི་བཤད་པ་དང༌། དངོས་བཞི་བསྐྱེད་རྫོགས་ཀྱི་དོན་བསྟན་པའོ། །དང་པོ་ལའང་གཉིས་ཏེ། མཚན་གྱི་དོན་རྟོགས་པའི་ཕྱིར་སྒྲ་བསྒྱུར་བ་དང༌། བྱེ་བྲག་རྒྱུད་ཀྱི་མཚན་བཤད་པའོ། །དང་པོ་ནི། རྒྱ་གར་དུ་རྒྱུད་འདི་མཚན་སྐད་རིགས་ཀྱིས་ཕྱེ་བའི་བཞིར་ཡོད་པ་ལས། འདི་ནི་ཡང་དག་པར་སྦྱར་བ་སཾ་སྐྲྀ་ཏའི་སྐད་དུ། ཤྲཱི་ཧེ་བཛྲ་ཏནྟྲ་རཱ་ཛ་ནཱ་མ། ཞེས་པ་དེ་བོད་སྐད་དུ་དཔལ་ཀྱཻ་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ་ཞེས་པའམ། དཔལ་དགའ་བའི་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ་ཞེས་པར་འགྱུར་ཏེ། དེ་ལ་རྒྱ་སྐད་སྨོས་པའི་དགོས་པ་ནི། སཾ་སྐྲྀ་ཏའི་སྐད་ལ་བག་ཆགས་འཇོག་པ་དང༌། སྐད་དེ་ཉིད་ཤེས་པའི་དགོས་པའོ། །བོད་སྐད་སྨོས་པ་ནི། རྒྱུད་ཀྱི་མཚན་ཤེས་པའམ། གླེགས་བམ་བཙལ་སླ་བའི་ཕྱིར་རོ། །གཉིས་ཀ་སྨོས་པའི་དགོས་པ་ནི། རྒྱ་སྐད་དུ་བཞག་ན་དོན་ཤེས་པར་མི་འགྱུར་བས། རྒྱ་སྐད་བོད་ལ་བསྒྱུར་བ་ལ་བརྟེན་ནས་རྒྱུད་ཀྱི་དོན་བདེ་བླག་ཏུ་རྟོགས་པའི་དགོས་པའོ། །བྱེ་བྲག་ཏུ་རྒྱུད་ཀྱི་མཚན་བཤད་པ་ནི། ཤྲཱི་ཞེས་པ་ནི། གཉིས་སུ་མེད་པའི་ཡེ་ཤེས་སམ། ཡང་ན་འཁོར་འདས་ཀྱི་དཔལ་ལ་འཇུག་པའི་ཕྱིར་དེ་སྐད་ཅེས་བྱ་ལ། ཧེ་བཛྲ་ཞེས་པ་ནི་ཨེ་ཝཾ་གི་དོན་ཡིན་ལ། དེ་ཡང་ཧེ་ཞེས་པ་རིང་པོ་སྟེ་ཕྲལ་ན། ཧ་ཨེ་ཞེས་བྱ་བར་འགྱུར་ལ། ཁོག་གི་ཨ་དང་བཅས་པས་གསུམ་དུ་འགྱུར་བ་ཡིན། དེ་ཡང་གཞི་ལ་སྦྱར་བ། ལམ་ལ་སྦྱར་བ། འབྲས་བུ་ལ་སྦྱར་བ་དང་བཅས་ཏེ་རྣམ་པ་གསུམ། གཞི་ལ་སྦྱར་བ་ལ་ཡང་ལུས་དངོས་པོའི་གནས་ཚུལ་ལ་སྦྱར་བ་དང༌། སེམས་དངོས་པོའི་གནས་ཚུལ་ལ་སྦྱར་བ་དང་རྣམ་པ་གཉིས།

དེ་ཡང་ཧའི་ཁོག་པ་ནི། སྤྱི་བོར་ཕ་ལས་ཐོབ་པའི་ཐིག་ལེ་དང༌། ཨེ་ནི་མ་ལས་ཐོབ་པའི་རཀྟ་དང༌། ཨ་ནི་བར་དོའི་རྣམ་པར་ཤེས་པ་སྟེ། དེ་གསུམ་ཚོགས་པ་ལས་ལུས་སུ་གྲུབ་པའམ་ཤར་བ་ནི། བཛྲ་ཞེས་བྱ་བའི་དོན་ཡིན་ལ། སེམས་དངོས་པོའི་གནས་ཚུལ་ལ་སྦྱར་བ་ལ་ཡང་ཧའི་ཁོག་པ་ནི་བདེ་བ། ཨ་ནི་སྟོང་པ། ཨེ་ནི་གསལ་བ་སྟེ། དེ་གསུམ་ཚོགས་པ་ནི་བཛྲ་ཞེས་བྱ་བའི་དོན་ནོ། །ལམ་ལ་སྦྱར་བ་ནི། བསྐྱེད་རིམ་ལ་སྦྱར་ནས་བཤད་པ་དང༌། རྫོགས་རིམ་ལ་སྦྱར་ནས་བཤད་པ་དང་རྣམ་པ་གཉིས། དང་པོ་བསྐྱེད་རིམ་དང་སྦྱར་བ་ནི། ཧའི་ཁོག་པ་ནི་སྤྲུལ་པའི་སྐུ་ཞལ་གསུམ་ཕྱག་དྲུག་པ་དང༌། ཨེ་ཞེས་པ་ནི་ཞལ་གཅིག་ཕྱག་གཉིས་པའི་བསྐྱེད་རིམ་དང༌། ཨ་ཞེས་པ་ནི་ཞལ་གཅིག་ཕྱག་བཞི་པའི་བསྐྱེད་རིམ་ཡིན་ལ། དེ་རྣམས་ཚོགས་པ་བཛྲ་ཞེས་པ་ནི། ཞལ་བརྒྱད་ཕྱག་བཅུ་དྲུག་པའི་བསྐྱེད་རིམ་བསྟན་པ་ཡིན་ནོ། །རྫོགས་རིམ་ལ་སྦྱར་བ་ནི། ཧའི་ཁོག་པ་དེ་སྤྱི་བོའི་ཕ་ལས་ཐོབ་པའི་ཐིག་ལེ་ཡིན་ལ། ཨེ་ནི་ལྟེ་བའི་རྩ་མདུད་གྲུ་གསུམ་པ། ཨ་ནི་རྩ་མདུད་དེའི་ནང་དུ་མ་ལས་ཐོབ་པའི་རཀྟ་ཨ་ཤད་ཀྱི་རྣམ་པར་གནས་པ་དེ་ཡིན་ལ། དེ་གཉིས་འབར་འཛག་ལ་རྟེན་ནས། བདེ་སྟོང་གི་ཡེ་ཤེས་ཉམས་སུ་མྱོང་བ་ནི་བཛྲ་ཞེས་པའི་དོན་ནོ། །རྫོགས་རིམ་མཚན་བཅས་མཚན་མེད་གཉིས་ལས། འདི་མཚན་བཅས་ཀྱི་རྫོགས་རིམ་ཡིན་ལ། མཚན་མེད་ནི། ཧའི་ཁོག་པ་ནི་བདེ་བའི་ཆ་དང་ཐབས། ཨེ་ནི་སྟོང་པའི་ཆ་དང་ཤེས་རབ། ཨ་ནི་གསལ་བའི་ཆ་དང་ཟུང་འཇུག དེ་རྣམས་ཚོགས་པ་ལས་བཛྲ་ཞེས་བྱ་བའི་སྒྲ་བརྗོད་པ་ཡིན་ལ། འབྲས་བུ་ལ་སྦྱར་བ་ལ་ཡང༌། ཧའི་ཁོག་པ་ནི་ལུགས་ལྡོག་ཡིན་པས། བདེ་བ་སྤྲུལ་སྐུ། ཨེ་ནི་གསལ་བ་ལོངས་སྐུ། ཨ་ནི་སྟོང་པ་ཆོས་སྐུ། དེ་གསུམ་དབྱེར་མེད་པ་ནི་བཛྲ་ཞེས་བྱ་བའི་སྒྲས་ངོ་བོ་ཉིད་སྐུ་གསལ་བར་བྱས་སོ། །གཞན་ཡང་མཆོག་སྐུ་བཞི་རྟགས་བརྒྱད་ཐུན་མོང་གི་ལས་འབྲས་བུ་དངོས་གྲུབ་རྣམས་ལ་ཡང་བཛྲ་ཞེས་བཤད་དོ། །ཏནྟྲ་ནི་རྒྱུད་ཡིན་ལ།

དེ་ལ་ཡང༌། གཞི་ལམ་འབྲས་བུ་གསུམ་དུ་ཡོད་ལ། དེ་ཡང་དཔལ་འདུས་པ་ལས། རྒྱུད་ནི་རྒྱུན་ཞེས་བྱ་བ་སྟེ། །རྒྱུན་དེ་རྣམ་པ་གསུམ་དུ་འགྱུར། །གཞི་དང་དེ་ཡི་རང་བཞིན་དང༌། །མི་འཕྲོག་པ་ཡི་རྒྱུད་རབ་བཤད། །ཅེས་དང༌། རྒྱུད་ཅེས་བྱ་བ་འབྲེལ་བའི་དོན། །འབྲེལ་པ་ལའང་རྣམ་གསུམ་སྟེ། །གཞི་དང་དེ་ཡི་རང་བཞིན་དང༌། །མི་འཕྲོག་པ་ཡི་ཆེ་བ་ཉིད། །ཅེས་སོགས་ཀྱི་གཏན་ལ་འབེབས་ཅིང༌། མདོར་ན་ཚོགས་དགོས་པས་ན་རྒྱུད། འབྲེལ་ཆགས་དགོས་པས་ན་རྒྱུད། འབྲེལ་དགོས་པས་ན་རྒྱུད་ཅེས་བཤད་པ་ཡིན་ལ། དང་པོ་གཞི་རྒྱུད་ནི། གཞི་རྒྱུད་མཚོན་བྱེད་ཀྱི་ཆོས་གཞིའམ་ཁམས་རང་བཞིན་གྱིས་རྣམ་པར་དག་པ་བདེ་བར་གཤེགས་པའི་སྙིང་པོ་ཉིད་ལ་སྦྱར་བར་བྱའོ། །གཞི་རྒྱུད་ཀྱི་མཚན་ཉིད་ནི། ཆོས་གང་ཞིག་ཐོག་མ་ནས་ཡོད་ཅིང༌། རྐྱེན་དང་འཕྲད་ན་འབྲས་བུ་སངས་རྒྱས་འབྱུང་དུ་རུང་བ་དེ་རྒྱུན་ཆགས་པའི་རྐྱེན་ཞེས་པ་དང་རྒྱུ་རྒྱུད་ཀྱི་མཚན་ཉིད་དོ། །རང་བཞིན་གྱི་རྒྱུད་ལ་རྣལ་འབྱོར་དང༌། རྣལ་འབྱོར་གྱི་སྤྱོད་པ་དང༌། རྣལ་འབྱོར་གྱི་དམ་ཚིག་དང་བཅས་ཏེ་རྣམ་པ་གསུམ། དང་པོ་ནི། བསྐྱེད་པའི་རིམ་པའི་རྣལ་འབྱོར་དང༌། རྫོགས་པའི་རྣལ་འབྱོར་དང་བཅས་ཏེ་རྣམ་པ་གཉིས་ནི་རིན་ཆེན་རྒྱན་འདྲ་བཞིན་ཡིན་ལ། འབྲས་བུའི་རྒྱུད་ཀྱང་དེའི་རྗེས་སུ་བསྟན་ཏོ། །དེས་རྒྱུད་གསུམ་མདོར་བསྟན་ནས། རཱ་ཛ་ཞེས་བྱ་བ་ནི་རྒྱུད་འདིའི་གོང་དུ་རྒྱུད་གཞན་མེད་པ་འམ། ཡང་ན་རྒྱལ་པོ་ཞེས་པའོ། །ནཱ་མ་ཞེས་པ་ནི་ཞེས་བྱ་བའམ། ཡང་ན་བཤད་པ་ལ་འཇུག་ཅིང་ཕྱག་འཚལ་བ་སོགས་ལ་འཇུག་གོ། །དེས་མཚན་གྱི་དོན་རྣམས་བསྟན་པའོ། །ཕུན་སུམ་ཚོགས་པའི་གླེང་གཞི་བཤད་པ་ལ་ཡང༌། ཐོག་མར་ཡི་གེའི་དོན་བཤད་པར་བྱ་སྟེ། དེ་ཡང་འདི་སྐད་ཞེས་པ་ནི། ཆོས་ཕུན་སུམ་ཚོགས་པ་དང༌། བདག་གིས་ཐོས་པའི་ཞེས་པ་ནི་འཁོར་ཕུན་སུམ་ཚོགས་པ་དང༌། དུས་གཅིག་ཞེས་པ་ནི། དུས་ཕུན་སུམ་ཚོགས་པ་དང༌།

བཅོམ་ལྡན་འདས་ཞེས་པ་ནི། སྟོན་པ་ཕུན་སུམ་ཚོགས་པ་དང༌། བཙུན་མོའི་བྷ་ག་ལ་བཞུགས་སོ་ཞེས་པ་ནི། གནས་ཕུན་སུམ་ཚོགས་པ་སྟེ། ཕུན་སུམ་ཚོགས་པ་ལྔའི་སྒོ་ནས་འཆད་པར་བྱེད། དེ་ལ་ཡང་ཤེས་བྱ་རང་གི་མཚན་ཉིད་ཀྱི་ཕུན་སུམ་ཚོགས་པ་ལྔ་དང༌། གདུལ་བྱ་ངོར་སྣང་གི་ཕུན་སུམ་ཚོགས་པ་ལྔ་ཡིན་ལ། དེ་ཡང་ཤེས་བྱ་རང་གི་མཚན་ཉིད་ཀྱི་ཕུན་སུམ་ཚོགས་པ་ནི། བདེ་སྟོང་དབྱེར་མེད་པའི་ཏིང་ངེ་འཛིན་ཡིན་ལ། གདུལ་བྱ་ངོར་སྣང་གི་ཆོས་ཕུན་སུམ་ཚོགས་པ་ནི། རྒྱུད་ཀྱི་རྒྱལ་པོ་དཔལ་ཀྱཻ་རྡོ་རྗེ་ཡིན་ནོ། །དེ་ལ་ཤེས་བྱ་རང་གི་མཚན་ཉིད་ཀྱི་འཁོར་ཕུན་སུམ་ཚོགས་པ་ནི། སྟོན་པའི་ལུས་ལ་གནས་པའི་ཕུང་པོ་ཁམས་དང་སྐྱེད་མཆེད་སོགས་ཡིན་ལ། གདུལ་བྱ་ངོར་སྣང་གི་འཁོར་ཕུན་སུམ་ཚོགས་པ་ནི། ཐུན་མོང་གི་འཁོར་དང༌། ཐུན་མོང་མ་ཡིན་པའི་འཁོར་རྣམ་པ་གཉིས་ལས། ཐུན་མོང་གི་འཁོར་ནི་ལྷ་དང་མི་དང་ལྷ་མ་ཡིན་དང་དྲི་ཟར་བཅས་པའི་འཇིག་རྟེན་རྣམས་ཡིན་ལ། ཐུན་མོང་མ་ཡིན་པའི་འཁོར་ལ་ཡང༌། ཐབས་ཀྱི་འཁོར་དང་ཤེས་རབ་ཀྱི་འཁོར་གཉིས་ལས། ཐབས་ཀྱི་འཁོར་ནི་རྡོ་རྗེ་སྙིང་པོ་ལ་སོགས་པའི་བྱང་ཆུབ་སེམས་དཔའ་རྣམས་དང༌། དེ་བཞིན་གཤེགས་པའི་འཁོར་ཡང་ཡོད་གསུངས་སོ། །ཤེས་རབ་ཀྱི་འཁོར་ནི་གཽ་རཱི་དང་ཤ་ཝ་རཱི་ལ་སོགས་ཏེ་རྣལ་འབྱོར་མ་རི་རབ་ཀྱི་རྡུལ་ཕྲ་རབ་དང་མཉམ་པ་ཡོད་པར་གསུངས་སོ། །དུས་ནི་ཤེས་བྱ་རང་གི་མཚན་ཉིད་ཕུན་སུམ་ཚོགས་པ། བདེ་སྟོང་དབྱེར་མེད་ཀྱི་ཏིང་ངེ་འཛིན་ཉམས་སུ་མྱོང་བའི་དུས་སམ། ཡང་ན་བསམ་གྱིས་མི་ཁྱབ་པའི་དུས་ཞེས་བྱ་ལ། གདུལ་བྱ་ངོར་སྣང་གི་དུས་ཕུན་སུམ་ཚོགས་པ་ནི་གཙོ་བོ་དང་འཁོར་དུ་འཛོམས་ནས་རྒྱུད་ཀྱི་རྒྱལ་པོ་འཆད་པའི་དུས་སོ། །སྟོན་པ་ནི་ཤེས་བྱ་རང་གི་མཚན་ཉིད་ཀྱི་སྟོན་པ་ཕུན་སུམ་ཚོགས་པ་བདེ་སྟོང་ལྷན་ཅིག་སྐྱེས་པའི་ཡེ་ཤེས་ཉིད་ཡིན་ལ། གདུལ་བྱ་ངོར་སྣང་གི་སྟོན་པ་ཕུན་སུམ་ཚོགས་པ་ནི། ཡུམ་རྡོ་རྗེ་ལུ་གུ་རྒྱུད་མའི་ངོར་ཧེ་རུ་ཀ་ཞལ་གཅིག་ཕྱག་གཉིས་པ་ནས་བཟུང་སྟེ།

རྡོ་རྗེ་བདག་མེད་མའི་ངོར་གཙོ་བོ་ཞལ་བརྒྱད་ཕྱག་བཅུ་དྲུག་པ་རྟེན་དང་བརྟེན་པར་བཅས་པའི་དཀྱིལ་འཁོར་རྣམས་ཡིན་ནོ། །གནས་ལ་ཡང་ཤེས་བྱ་རང་གི་མཚན་ཉིད་ཀྱི་གནས་ཕུན་སུམ་ཚོགས་པ་ནི། ཆོས་ཀྱི་དབྱིངས་སམ་རང་བཞིན་དག་པའི་ཆོས་འབྱུང་ཡིན་ལ། གདུལ་བྱ་ངོར་སྣང་གི་གནས་ནི་འོག་མིན་ནམ་ཡང་ན་ཨུ་རྒྱན་གྱི་ཡུལ་ལ་སོགས་ཏེ། མདོར་ན་རྒྱུད་འདི་གང་དུ་འཆད་པའི་གནས་རྣམས་སོ། །དེ་ལ་ཡང་ཕུན་སུམ་ཚོགས་པ་ལྔ་པོ་འདི་གཞི་ལ་སྦྱར་བ། ལམ་ལ་སྦྱར་བ། འབྲས་བུ་ལ་སྦྱར་བ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་གཞི་ལ་སྦྱར་བ་ལ་ཡང༌། ལུས་དངོས་པོའི་གནས་ཚུལ་ལ་སྦྱར་བ། སེམས་དངོས་པོའི་གནས་ཚུལ་ལ་སྦྱར་བ་དང་བཅས་ཏེ་རྣམ་པ་གཉིས། དང་པོ་ནི། འདི་ཞེས་པ་ཕ་ལས་ཐོབ་པའི་ཐིག་ལེ་བདེ་བའི་ངོ་བོ། སྐད་ཅེས་པ་ནི་མ་ལས་ཐོབ་པའི་རཀྟ་སྟོང་པའི་ངོ་བོ། དེ་གཉིས་བར་དོའི་རྣམ་པར་ཤེས་པ་དང་གསུམ་ཚོགས་པ་ལས་ལུས་སུ་གྲུབ་པ་ནི་བདག་གིས་ཐོས་པའི་དུས་གཅིག་ན་ཞེས་སོ། །སེམས་དངོས་པོའི་གནས་ཚུལ་དང་སྦྱར་བ་ནི། འདི་ཞེས་པ་བདེ་བ། སྐད་ཅེས་པ་ནི་སྟོང་པ། དབྱེར་མེད་པ་ནི་བདག་གིས་ཐོས་པའི་དུས་གཅིག་ནའོ། །ལམ་ལ་སྦྱར་བ་ལ་ཡང་བསྐྱེད་རིམ་དང་སྦྱར་བ། རྫོགས་རིམ་དང་སྦྱར་བ་དང་བཅས་ཏེ་རྣམ་པ་གཉིས། དང་པོ་ནི། འདི་ཞེས་པ་ཞལ་གཅིག་ཕྱག་གཉིས་པའི་བསྐྱེད་རིམ་དང༌། སྐད་ཅེས་པ་ཞལ་གཅིག་ཕྱག་གཞི་པའི་བསྐྱེད་རིམ་དང༌། བདག་གིས་ཞེས་པ་ཞལ་གསུམ་ཕྱག་དྲུག་པའི་བསྐྱེད་རིམ། ཐོས་པའི་དུས་གཅིག་ན་ཞེས་པ་ནི། ཞལ་བརྒྱད་ཕྱག་བཅུ་དྲུག་པའི་བསྐྱེད་རིམ་བཤད་པ་ཡིན་ནོ། །རྫོགས་རིམ་དང་སྦྱར་བ་ལ་ཡང་མཚན་བཅས་དང་སྦྱར་བ། མཚན་མེད་དང་སྦྱར་བ་གཉིས་ལས། དང་པོ་ནི། འདི་ཞེས་པ་ཕ་ལས་ཐོབ་པའི་ཐིག་ལེ་སྤྱི་བོར་རྣམ་འགྱུར་ཧཾ་ཡིག་ཚུལ་དུ་གནས་པ་དེ་ཡིན་ལ། སྐད་ཅེས་པ་ནི་ལྟེ་བའི་རྩ་མདུད་གྲུ་གསུམ་པ། བདག་གིས་ཞེས་པ་ནི་རྩ་མདུད་དེའི་ནང་ན།

མ་ལས་ཐོབ་པའི་རཀྟ་ཨ་ཤད་ཀྱི་ཚུལ་དུ་གནས་པ་དེ་ཡིན་ལ། དེ་གཉིས་ཀྱི་འབར་འཛག་ལ་བརྟེན་ནས་བདེ་སྟོང་གི་ཏིང་ངེ་འཛིན་ཉམས་སུ་མྱོང་བ་ནི་དུས་གཅིག་ནའོ། །མཚན་མེད་དང་སྦྱར་བ་ལ་ཡང༌། འདི་ཞེས་པ་ནི་ཐབས་བདེ་བ་ཆེན་པོ་དང༌། སྐད་ཅེས་པ་ནི་ཤེས་རབ་སྟོང་པ་ཉིད་དང༌། དེ་གཉིས་དབྱེར་མེད་པ་ཟུང་དུ་འཇུག་པ་ནི་བདག་གིས་ཐོས་པའི་དུས་གཅིག་ནའོ། །འབྲས་བུ་ལ་སྦྱར་བ་ལ་ཡང༌། འདི་ཞེས་པ་ནི་བདེ་བ་སྤྲུལ་སྐུ། སྐད་ཅེས་པ་གསལ་བ་ལོངས་སྐུ། བདག་གིས་ཞེས་པ་ནི་སྟོང་པ་ཆོས་ཀྱི་སྐུའོ། །དེ་གསུམ་དབྱེར་མེད་པ་ནི་ཐོས་པའི་དུས་གཅིག་ན་སྟེ་བདེ་བ་ཆེན་པོའི་སྐུའོ། །དེ་ལྟར་ཡི་གེའི་དོན་བསྟན་ནས། ད་ནི་མཐར་ཐུག་གི་དོན་ཨེ་ཝཾ་བརྗོད་པར་བྱ་སྟེ་ཨེ་ཝཾ་མཱ་ཡ་ཤྲུ་ཏཾ་སྨིན་ས་མ་ཡ་སརྦ་ཏ་ཐཱ་ག་ཏ་ཀཱ་ཡ་ཝཀྐ་ཙིཏྟ་ག་ན་ཨཱ་ཏི་པཱ་ཏི་ཝ་གི་ཤྭ་རི་པི་བཛྲ་ཧ་རྭ། ཞེས་པ་རྣམས་འདི་སྐད་བདག་གིས་ཐོས་པའི་དུས་གཅིག་ན། ཞེས་པར་འོང་ལ། དེ་ཡང་ཨེ་ནི་སྒྲར་སྒྲུབ་པ་དང་ཝཾ་གྱི་གཟུགས་སུ་སྒྲུབ་པ་རྣམས་པ་གཉིས་ལས། ཨཱའི་དོན་ནི་སྟོང་པ་ཆེན་པོ་ཡིན་ལ། ཝཾ་ལ་གཟུགས་སྒྲུབ་བྱས་པས་ཐིག་ལེ་སྟོང་པ་ཡི་གེ་དྲུག་ཏུ་འགྱུར་ལ། དེའི་ཚུལ་ཡང་དགྲ་སྟྭའྀ་རྣམ་པ་དང༌། ཐོང་གཤོལ་དང༌། གྲི་གུག་གི་རྣམ་པ་དང༌། དབྱུག་པ་དང༌། ཐིག་ལེ་གཉིས་ཏེ། ཡི་གེ་དྲུག་ཡོད་པའི་སྟོང་པ་ཁྱབ་བྱེད་དུ་བྱས་ནས་ཡི་གེ་ལྔར་བྱུང་བ་ཡིན་ནོ། །དེའི་ཚུལ་ཡང་རང་གི་སོགས་ཀྱི་སེམས་ཉིད་གདོད་མ་ནས་ཡེ་ཤེས་ལྔ་ལྡན་དུ་གནས་པའི་མདངས་འགག་པ་མེད་པའི་རྩལ་དུ་ཕུང་པོ་ལྔ་དང༌། ཁམས་ལྔ་དང༌། དབང་པོ་ལྔ་དང༌། ཡུལ་ལྔ་དང༌། རང་གི་ལུས་ལ་ཡན་ལག་ཉིང་ལག་ལྔ་ལྔ་དང༌། ཕྱི་རོལ་དུ་ཁ་དོག་ལྔ་དང་བཅས་ཏེ། ལྔ་ཚན་གྱིས་བསྡུས་པའི་ཆོས་ཐམས་ཅད་འདིའི་མདངས་འགག་པ་མེད་པའི་རྩལ་དུ་ཤར་བ་མ་གཏོགས། དོན་ལ་རང་ངོས་ནས་གྲུབ་པ་རྡུལ་ཙམ་ཡང་མེད་པ་ནི་མདོ་རྒྱུད་རྣམས་ཀྱི་དགོངས་པའི་སྙིང་པོ་ཡིན་ལ།

དེ་ལྟར་བཤད་པའི་གླེང་གཞི་འདི་ཡང་སྟོན་པའི་གསུང་ཡིན་པར་འདོད་པ་དང༌། སྡུད་པ་པོའི་ཚིག་ཡིན་པར་འདོད་པ་གཉིས་ལས། སྡུད་པ་པོའི་ཚིག་ཡིན་པ་ཡང་འགལ་བ་མེད་མོད་ཀྱི། འདིར་སྟོན་པའི་གསུང་ཡིན་པར་འཐད་དེ། ཇི་སྐད་དུ་ཡང༌། འཆད་པ་པོ་ང་ཆོས་ཀྱང་ང༌། །རང་གི་ཚོགས་ལྡན་ཉན་པ་ང༌། །ཞེས་སོགས་ཀྱིས་བསྟན་ལ། དེ་ཡང་ལྷའི་དབང་པོས་ཞུས་པའི་མདོ་ལས། དེ་ལྟར་ཐམས་ཅད་གཟིགས་པ་ཡིས། །ཐོག་མར་འདི་སྐད་ཅེས་གསུངས་པ། །དེ་ནི་གོ་རིམ་ཇི་བཞིན་དུ། །ལྷ་ཡི་དབང་པོས་ཉན་པར་གྱིས། །ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་གི་ནི་གྲངས་སྙེད་ཀྱི། །ཀུན་གྱི་གཞི་དང་རྩ་བ་ནི། །ཡི་གེ་གཉིས་སུ་དེ་བཞིན་བསྟན། །ཡི་གེ་ཨེ་ཡི་མར་གྱུར་ལ། །ཡི་གེ་ཝཾ་ནི་ཕ་ཞེས་གྲགས། །ཐིག་ལེའི་སྦྱོར་བ་དེ་བཞིན་ཏེ། །སྦྱོར་དེ་ཤིན་ཏུ་རྨད་བྱུང་བའོ། །ཨེ་ནི་པདྨ་ཞེས་བཤད་ལ། །ཝཾ་ནི་རྡོ་རྗེ་ཉིད་ཡིན་ནོ། །ཐིག་ལེ་ཞེས་བྱ་ས་བོན་ཏེ། །དེ་ལས་འགྲོ་བ་གསུམ་པོ་སྐྱེས། །ཞེས་དང༌། ཡང་དེ་ཉིད་ལས། །ཨེ་ནི་ཤེས་རབ་ཉིད་ཡིན་ལ། །ཝཾ་ནི་རབ་དགའི་བདག་པོས་ཏེ། །ཐིག་ལེ་མི་ཤིགས་དེ་ཉིད་ནི། །དེ་ལས་ཡི་གེ་ཉིད་ཀྱང་སྐྱེས། །ཆོས་ཀྱི་ཕྱག་རྒྱ་ཡི་གེ་གཉིས། །དེ་ཉིད་ཤེས་པ་གང་གིས་ཤེས། །དེ་ནི་སེམས་ཅན་ཐམས་ཅད་ལ། །ཆོས་ཀྱི་འཁོར་ལོ་བསྐོར་བྱེད་འགྱུར། །འགྲོ་བ་གང་གིས་ཡི་གེ་གཉིས། །མི་ཤེས་རྟག་ཏུ་འདོན་པ་དག །ཕྱི་རོལ་སྦྱོར་སྤངས་ཐུབ་པ་བཞིན། །ཨེ་ཝཾ་ཡིག་གཉིས་སྒྱུ་མ་ལ། །ཐམས་ཅད་མཁྱེན་པ་འདིར་བཞུགས་ཏེ། །དམ་ཆོས་བསྟན་པའི་ཐོག་མར་ནི། །ཨེ་ཝཾ་དེ་ཕྱིར་བརྗོད་པར་བྱ། །དེ་བས་བརྒྱ་བྱིན་ལྷ་ཡི་བདག །གལ་ཏེ་རྟག་པའི་གནས་འདོད་ན། །ཡིག་གཉིས་སྒྱུ་མ་དྲན་བྱ་ཞིང༌། །དམ་པའི་ཆོས་ལ་བླ་མར་བགྱི། །ཞེས་གསུངས་པ་ལྟར་ཐོག་མར་ཨེ་ཝཾ་ཉིད་བརྗོད་པར་བྱ་བ་ཡིན་ནོ། །དེ་ལྟར་སེམས་ཉིད་ཨེ་ཝཾ་དུ་གནས་པས་ལུས་ཐབས་ཤེས་རབ་ཏུ་བསྟན་པ་དང༌།

ཐབས་ཤེས་རབ་ཀྱི་ངོ་བོ་དེ་ཡང་སྐུ་གསུང་ཐུགས་སུ་འཆར་བར་བསྟན་པ་དང༌། འཁོར་ལོ་བཞི་དང༌། སྐད་ཅིག་མ་བཞི་དང༌། སྐུ་བཞི་དང༌། དགའ་བ་བཞི་སོགས་ཐམས་ཅད་ཨེ་ཝཾ་མཱ་ཡའི་ཡི་གེ་བཞི་ལ་བརྟེན་ནས་བཞི་ཆོས་དང་སུམ་ཆོས་སོགས་སུ་འཆད་པ་ནི་རྒྱུད་འདིའི་ཁྱད་ཆོས་བླ་ན་མེད་པ་ཡིན་པས་རིན་པོ་ཆེ་ལྟ་བུའི་གང་ཟག་གམ་གསེར་སྲང་ལྔ་བརྒྱ་ཕུལ་བའམ་ཚེ་འདི་བློས་བཏང་བའི་མི་ལ་མ་གཏོགས་སྦ་བར་བྱའོ། །དེས་ཕུན་སུམ་ཚོགས་པའི་གླེང་གཞི་བསྟན་པ་བཤད་ནས། ད་ནི་རྒྱུད་མཐར་ཆགས་སུ་བཤད་པ་ལའང༌། ལེའུ་དང་པོས་མདོར་བསྟན། ལེའུ་གཉིས་པ་མན་གྱིས་རྒྱས་པར་བཤད། བརྟག་པ་ཕྱི་མས་ཤིན་ཏུ་རྒྱས་པར་བཤད་པ་དང་བཅས་ཏེ་རྣམ་པ་གསུམ། དང་པོ་ལའང་སེམས་དཔའ་བཞིའི་དྲིས་ལན་གྱི་གླེང་སློང་བ་དང༌། ཐོབ་པར་བྱ་བའི་ཐབས་ལམ་གྱི་རིམ་པ་མདོར་བསྟན་པ་དང༌། ལེའུའི་མཚན་བཤད་པ་དང་བཅས་ཏེ་རྣམ་པ་གསུམ། དང་པོ་སེམས་དཔའ་བཞིའི་དྲིས་ལན་གྱི་གླེང་སློང་བ་ལ་ཡང༌། དེ་བཞིན་གཤེགས་པ་ཐམས་ཅད་ཀྱི་སྐུ་བཞི་གསང་བའི་སྙིང་པོ་ཉོན་ཅིག་པར་བསྐུལ་བ་དང༌། སེམས་དཔའ་གསུམ་གྱི་དྲིས་ལན་དང༌། སྙིང་པོ་ཀྱཻ་རྡོ་རྗེའི་དྲིས་ལན་དང་བཅས་ཏེ་རྣམ་པ་བཞི་ཡོད་པ་ལས། དང་པོ་སྐུ་བཞིའི་གསང་བའི་སྙིང་པོ་ཉོན་ཅིག་པར་བསྐུལ་བས་མདོར་བསྟན་པ་ནི། དེར་ཞེས་པ་ནས་སྙིང་པོ་ཀྱཻ་རྡོ་རྗེ་ཉོན་ཅིག་ཞེས་པའི་བར་གྱིས་བསྟན་ལ། དེ་ཡང་ལྷ་དེ་ལ་སོགས་པའི་རིགས་ཐམས་ཅད་གཅིག་ཏུ་བསྡུས་པའི་གནས། ཆོས་ཀྱི་དབྱིངས་ཐམས་ཅད་པའམ་ཡང་ན་ནམ་མཁའི་མཐས་གཏུགས་པའི་གནས་དེར་ཆོས་ཀྱི་སྐུའི་དེ་བཞིན་ཉིད་ལས་གཟུགས་ཀྱི་སྐུ་དེ་བཞིན་ཉིད་དུ་གཤེགས་པའམ། ནང་དོན་དུ་ཁམས་བྱང་ཆུབ་ཀྱི་སེམས་སྤྱི་བོ་ནས་རྩ་དབུ་མའི་ནང་དུ་རྒྱུད་ནས་གང་བའི་བར་དུ་གཤེགས་པ་ནི་དེ་བཞིན་གཤེགས་པ་ཞེས་བརྗོད་པ་ཡིན་ལ། ཐམས་ཅད་ཞེས་པ་ནི་མ་ལུས་པའི་ཐ་ཚིག་གོ། །དེ་དག་གི་སྐུའི་གསང་བ་ནི་དབུའི་གཙུག་ཏོར་ལྟར་མི་མངོན་པའམ།

ཡང་ན་ནམ་མཁའི་མཐས་གཏུགས་པར་དེ་བཞིན་གཤེགས་པའི་སྐུས་ཁྱབ་པ་ཡིན་ཏེ། དེ་སྐད་དུ་ཡང༌། བློ་གྲོས་མི་ཟད་པ་བསྟན་པའི་མདོ་ལས། ཞི་བའི་བློ་གྲོས་ནམ་མཁའ་ཇི་ཙམ་དུ་རྒྱ་ཆེ་བའམ་ཟབ་པ་དེ་བཞིན་དུ་དེ་བཞིན་གཤེགས་པའི་སྐུས་ཁྱབ་པ་ཡིན་ནོ། །གསུང་གི་གསང་བ་ཡང་དེ་བཞིན་སྐུས་གར་ཁྱབ་པར་གསུང་གིས་ཁྱབ་པ་ཡིན་ལ། དེ་ཡང་གསུང་དབྱངས་ཡན་ལག་དྲུག་ཅུའམ། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་པའི་སྒོ་དེ་དག་ནི་གསུང་གི་གསང་བ་སྟེ། སེམས་ཅན་རེ་རེ་བཞིན་ཡང་སྨིན་པ་དང་གྲོལ་བའི་ཆོས་ཀྱི་སྒོ་དེ་དག་ཡིན་ནོ། །ཐུགས་ཀྱི་གསང་བ་ཡང་སྐུས་གར་ཁྱབ་གསུང་གིས་ཁྱབ། གསུང་གིས་གར་ཁྱབ་ཐུགས་ཀྱིས་ཁྱབ་པའམ། ཡང་ན་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་བརྙེས་པ་སྟེ། དེ་སྐད་ཅེས་བྱ་ལ། བྱེ་བྲག་ཏུ་ཐུགས་ཀྱི་གསང་བ་བཤད་པ་ལ་ཡང་སྟོབས་བཅུ་དང་མི་འཇིགས་པ་བཞི་དང་སོ་སོ་ཡང་དག་པའི་རིག་པ་བཞི་དང༌། མ་འདྲེས་པའི་ཆོས་བཅོ་བརྒྱད་དང༌། བྱང་ཕྱོགས་སོ་བདུན་རྣམས་ཡིན་ནོ། །དེ་རྣམས་གཅིག་ཏུ་བསྡུས་པ་ནི་སྙིང་པོ་རྗེ་བཙུན་ནམ་ཀྱཻ་རྡོ་རྗེ་ཡིན་ལ། དེ་ཡང་ལུས་དངོས་པོའི་གནས་ཚུལ་དང་སྦྱར་ཏེ་བཤད་ན། སྐུའི་གསང་བ་ནི་ལྟེ་བ་སྤྲུལ་པའི་འཁོར་ལོར་ཐ་མལ་གྱི་གནས་སྐབས་ཞལ་གཅིག་ཕྱག་གཉིས་པའི་བསྐྱེད་རིམ་རྡོ་རྗེ་སེམས་དཔའ་དང་གཏུམ་མོའི་རྣལ་འབྱོར་ཡིན་ལ། མགྲིན་པ་ལོངས་སྤྱོད་ཀྱི་འཁོར་ལོ་ནི་གསུང་གི་གསང་བ་དང་རྨི་ལམ་གྱི་གནས་སྐབས་ཞལ་གཅིག་ཕྱག་བཞི་པའི་བསྐྱེད་རིམ་སེམས་དཔའ་ཆེན་པོ་རྨི་ལམ་གྱི་རྣལ་འབྱོར་ཡིན་ལ། ཐུགས་ཀྱི་གསང་བ་ནི་སྙིང་ག་ཆོས་ཀྱི་འཁོར་ལོ་ཞལ་གསུམ་ཕྱག་དྲུག་པའི་བསྐྱེད་རིམ། གཉིད་མཐུག་གི་གནས་སྐབས་དམ་ཚིག་སེམས་དཔའ་དང་འོད་གསལ་གྱི་རྫོགས་རིམ། སྙིང་པོ་གསང་བའམ་རྗེ་བཙུན་ནི་སྤྱི་བོ་བདེ་བ་ཆེན་པོའི་འཁོར་ལོ་སྙོམས་འཇུག་གི་གནས་སྐབས་དང་ཞལ་བརྒྱད་ཕྱག་བཅུ་དྲུག་པའི་བསྐྱེད་རིམ།

རྫོགས་རིམ་བསྒོམ་པའི་སྐབས་སུ་སྒྱུ་ལུས་བསྒོམ་པའི་གནས་ཡིན་པས། དེས་གཞི་ལ་སྦྱར་བ། ལམ་བསྐྱེད་རྫོགས་ལ་སྦྱར་བ། གནས་སྐབས་བཞི་ལ་སྦྱར་བ། སེམས་དཔའ་བཞི་ལ་སྦྱར་བ་རྣམས་བཤད་ཟིན་ནས། འབྲས་བུ་ལ་སྦྱར་བ་ནི། ལྟེ་བ་སྤྲུལ་པའི་འཁོར་ལཽར་རླུང་སེམས་གནད་བཅིང་ཞིང་དྭངས་མ་འགྱུར་མེད་དུ་བཅིང་བ་ལ་བརྟེན་ནས་སྤྲུལ་པའི་སྐུའི་དགོངས་པ་མངོན་དུ་བྱེད། མགྲིན་པ་ལོངས་སྤྱོད་ཀྱི་འཁོར་ལོར་རླུང་སེམས་གནད་བཅིངས་ཤིང་དྭངས་མ་འགྱུར་མེད་དུ་བཅིངས་པ་ལ་བརྟེན་ནས་ལོངས་སྤྱོད་རྫོགས་པའི་སྐུའི་དགོངས་པ་མངོན་དུ་བྱེད། སྙིང་ག་ཆོས་ཀྱི་འཁོར་ལོར་རླུང་སེམས་གནད་བཅིང་བ་ལ་བརྟེན་ནས་ཆོས་ཀྱི་སྐུའི་དགོངས་པ་མངོན་དུ་བྱེད། སྤྱི་བོ་བདེ་བ་ཆེན་པོའི་འཁོར་ལོར་རླུང་སེམས་གནད་བཅིང་ཞིང་དྭངས་མ་འགྱུར་མེད་དུ་བརྟན་ནས་བདེ་བ་ཆེན་པོའི་སྐུ་མངོན་དུ་བྱེད། དེ་ལྟར་སྐུ་དང་གསུང་དང་ཐུགས་ཀྱི་སྙིང་པོ་རྗེ་བཙུན་མངོན་དུ་བྱེད་པའི་མན་ངག་རྣལ་འབྱོར་རྒྱུད་མན་ཆད་ལ་གསང་བ་ལས་ཀྱང་ཉན་ཐོས་དང་རང་སངས་རྒྱས་རྣམས་ལ་ཤིན་ཏུ་ཆེས་གསང་བ། གླེང་གཞི་ཕུན་སུམ་ཚོགས་པ་བཤད་པའི་རྗེས་དེ་ནས་ཉོན་མོངས་པ་ལ་སོགས་པའི་བདུད་བཞི་བཅོམ་ཞིང་དབང་ཕྱུག་ལ་སོགས་པའི་ཡོན་ཏན་བརྒྱད་དང་ལྡན་པའི་བཅོམ་ལྡན་འདས་ཀྱི་བཀའ་སྩལ་པ། ཨེ་མ་ཧོ་ཞེས་ངོ་མཚར་བའི་ཚིག་གིས་བོས་ནས། བྱང་བ་ནི་སྤངས་པ་ཕུན་སུམ་ཚོགས་པ། ཆུབ་པ་ནི་རྟོགས་པ་ཕུན་སུམ་ཚོགས་པ། དེ་ཉིད་རང་དོན་དུ་ཐོབ་པར་འདོད་པ་ནི་སེམས་དཔའ་དང༌། གཞན་དོན་དུ་ཐོབ་པར་འདོད་པ་ནི་སེམས་དཔའ་ཆེན་པོ་ཞེས་བྱ་ལ། སྟོང་པ་དང་སྙིང་རྗེ་དབྱེར་མེད་པའི་རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས། ལེགས་སོ་ལེགས་སོ་ཞེས་བྱ་བ་གཉིས་ནི་དགྱེས་པའི་ཚིག་སྟེ། དེ་སྐད་དུའང་རྣམ་བཤད་རིགས་པ་ལས། ངོ་མཚར་དང་ནི་རྩོད་པ་དང༌། །ཁྲོ་དང་ཞུམ་དང་ངེས་འབྱུང་དང༌། །དད་དང་དགའ་བ་དག་ལ་ནི། །ཚིག་གཅིག་ལན་གཉིས་འབྱུང་བ་ཡིན། །ཞེས་བཤད་པའོ། །གཟུང་བ་དང་འཛིན་པའི་རྣམ་པར་རྟོག་པས་མི་ཕྱེད་པའི་དོན་གྱིས་རྡོ་རྗེ་སེམས་དཔའ་དང༌།

དེ་རང་དོན་དུ་ཐོབ་པ་སེམས་དཔའ་ཆེན་པོ་དང༌། གཞན་དོན་དུ་ཐོབ་པ་དམ་ཚིག་སེམས་དཔའ་ཞེས་བརྗོད་པ་ཡིན་ལ། དེ་གསུམ་དབྱེར་མེད་པའི་སྙིང་པོ་ཀྱཻ་རྡོ་རྗེ་ཞེས་བྱ་བ་སྟོན་པ་ངས་བཤད་ཀྱིས། ཞུ་བ་པོ་རྡོ་རྗེ་སྙིང་པོ་ཉོན་ཅིག་ཅེས་བསྐུལ་བ་ཡིན་ནོ། །དེས་དྲི་བ་མདོར་བསྟན་པ་བཤད་ཟིན་ཏོ། །སེམས་དཔའ་བཞིའི་དྲིས་ལན་རྒྱས་པར་བཤད་པ་ལ་ཡང༌། སེམས་དཔའ་གསུམ་གྱི་དྲིས་ལན་དང༌། སྙིང་པོ་ཀྱཻ་རྡོ་རྗེའི་དྲིས་ལན་དང་བཅས་ཏེ་རྣམ་པ་གཉིས་ཡོད་པ་ལས། དང་པོ་ལའང་ཞུས་པ་དང་ལན་རྣམ་པ་གཉིས། དང་པོ་ནི། སྟོང་པ་དང་སྙིང་རྗེ་དབྱེར་མེད་པའི་རྡོ་རྗེ་སྙིང་པོས་བཅོམ་ལྡན་འདས་ལ་གསོལ་བ། རྒྱུ་མཚན་གང་གིས་ཕྱིར་རྡོ་རྗེ་སེམས་དཔའ་ཞེས་བྱ་བ་བ་ལགས། ཚུལ་ཇི་ལྟར་དུ་སེམས་དཔའ་ཆེན་པོ་ཞེས་བྱ་བ་ལགས། གཏན་ཚིགས་སམ་འཐད་པ་གང་གིས་དམ་ཚིག་སེམས་དཔའ་ཞེས་བྱ་བ་ལགས། དེ་དག་གི་དོན་བཅོམ་ལྡན་འདས་ཀྱིས་བདག་རྡོ་རྗེ་སྙིང་པོ་ལ་གསུང་དུ་གསོལ་ཞེས་ཞུས་པ་ཡིན་ནོ། །དེ་དག་གི་ལན་བཀའ་སྩལ་པ། རྡོ་རྗེ་ནི་བཟུང་བ་དང་འཛིན་པའི་རྣམ་པར་རྟོག་པས་མི་ཕྱེད་པ་ཞེས་བྱ་བར་བརྗོད་པ་ཡིན་ལ། སེམས་དཔའ་ནི་འདོད་པ་དང་གཟུགས་དང་གཟུགས་མེད་པའི་སྲིད་པའམ་ལུས་ངག་ཡིད་གསུམ་གྱི་སྲིད་པའམ་སྣང་མཆེད་ཐོབ་གསུམ་གྱི་སྲིད་པའམ། རྡུལ་མུན་སྙིང་སྟོབས་གསུམ་གྱི་སྲིད་པ་གསུམ་ཆོས་ཉིད་ཀྱི་ངོ་བོར་རོ་གཅིག་པའི་ཤེས་རབ་ཀྱི་རིག་པ་འདིས་ནི་རྡོ་རྗེ་སེམས་དཔའ་ཞེས་བྱ་བར་བརྗོད་པ་ཡིན་ལ། ཡེ་ཤེས་ཆེན་པོ་ནི་ཁམས་བྱང་ཆུབ་ཀྱི་སེམས་ཏེ་དེའི་རོས་གང་བས་ན་སེམས་དཔའ་ཆེན་པོ་ཞེས་བརྗོད་པར་བྱ་བ་ཡིན་ལ། དུས་རྟག་ཏུ་དམ་ཚིག་སྟེ་སེམས་ཅན་གྱི་དོན་བྱེད་པ་ལས་མི་འདའ་བའམ། ཁམས་བྱང་ཆུབ་ཀྱི་སེམས་འཕོ་མེད་དུ་བཅིངས་པ་ན་དམ་ཚིག་སེམས་དཔའ་ཞེས་བྱ་བར་བརྗོད་པ་ཡིན་ནོ། །སྙིང་པོ་ཀྱཻ་རྡོ་རྗེ་དྲིས་ལན་ལའང་ཞུས་པ་དང་ལན་རྣམ་པ་གཉིས་ཡོད་པ་ལས།

ཞུས་པ་ནི། རྡོ་རྗེ་སྙིང་པོས་གསོལ་པ། ཧེ་བཛྲ་ཞེས་བྱ་བའི་མིང་གི་དོན་བསྡུས་པ་ནི་ཇི་ལྟ་བུ་ལགས། རྒྱུ་མཚན་གང་གིས་ཀྱཻ་རྡོ་རྗེ་ཞེས་བྱ་བ་ལགས། ཧེ་ཞེས་པའི་ཚིག་གི་རྣམ་པས་ནི་དོན་ཅི་བཤད་པ་ལགས། བཛྲ་ཞེས་བྱ་བས་ཀྱང་དེ་བཞིན་དུ་དོན་ཅི་ཞིག་བཤད་པ་ལགས། དེ་དག་གི་དོན་བཅོམ་ལྡན་འདས་ཀྱིས་བདག་རྡོ་རྗེ་སྙིང་པོ་ལ་གསུང་དུ་གསོལ་ཞེས་ཞུས་པ་ཡིན་ནོ། །དེ་དག་གི་ལན་བཅོམ་ལྡན་འདས་ཀྱིས་བཀའ་སྩལ་པ། ཧེས་ནི་ཐབས་སྙིང་རྗེ་ཆེན་པོ་ཉིད་བརྗོད་པར་བྱ་བ་ཡིན་ལ། བཛྲ་ཞེས་བྱ་བའི་ཚིག་གིས་ཀྱང་ཤེས་རབ་སྟོང་པ་ཉིད་བརྗོད་པར་བྱ་བ་ཡིན་ལ། དེ་ལྟར་ན་ཐབས་བདེ་བ་ཆེན་པོ་དང་ཤེས་རབ་སྟོང་པ་ཉིད་དང་དབྱེར་མེད་པའི་བདག་ཉིད་ནི་རྒྱུད་ཅེས་བཤད་པ་ཡིན་ལ། དེ་དག་གི་དོན་སྟོན་པ་ངས་བཤད་ཀྱིས་རྡོ་རྗེ་སྙིང་པོ་ཁྱོད་ཉོན་ཅིག ཅེས་བཤད་པའོ། །དེས་སེམས་དཔའ་བཞིའི་དྲིས་ལན་གྱིས་གླེང་བསླང་བ་བཤད་ཟིན་ཏོ།། ༈ །།ད་ནི་ཐོབ་པར་བྱེད་པའི་ཐབས་ལམ་གྱི་རིམ་པ་མདོར་བསྟན་པ་ལ་ཡང་ཐབས་སྤྱིར་བསྟན་པ་དང༌། བྱེ་བྲག་ཏུ་བཤད་པ་དང་བཅས་ཏེ་རྣམ་པ་གཉིས། དང་པོ་ནི། ལྟ་སྟངས་དགུག་དང་ཞེས་པ་ནས་ལྷ་རྣམས་ཇི་ལྟར་དབྱུང་བའོ། །ཞེས་པའི་བར་གྱིས་བསྟན་པ་ཡིན་ལ། དེ་ཡང་ལྟ་སྟངས་དགུག་དང་ཞེས་པ་ནི་ལེའུ་བཅུ་གཅིག་པའི་མདོར་བསྟན་པ་དང༌། བརྡ་ཆེན་ཞེས་པ་ནི་ལེའུ་བདུན་པ་མདོར་བསྟན། དོན་གཅིག་རྣམ་མང་བརྗོད་པ་དང༌། །རེངས་པར་བྱེད་དང་སྐྲོད་པ་ཉིད། །སྡེ་རེངས་བྱེད་དང་མངོན་སྤྱོད་ཉིད། །ཅེས་པ་ནི་ལེའུ་གཉིས་པའི་མདོར་བསྟན། ཇི་ལྟར་རིགས་པར་ཞེས་པས་ནི་ལྷ་དབང་བསྐུར་བའི་ལེའུ་སྟེ་བཞི་པའི་མདོར་བསྟན་དང༌། རྣལ་འབྱོར་མའི་སྐྱེ་མཆེད་དང་ཞེས་པས་ནི་ལེའུ་བརྒྱད་པའི་མདོར་བསྟན། གནས་པའི་ཞེས་པས་ནི་སེམས་མི་གནས་པ་གནས་པར་བྱེད་པའི་ལེའུ་ལྔ་པའི་མདོར་བསྟན་དང༌། བྱེད་རྒྱུ་དང་ཞེས་པས་ནི་རང་དང་གཞན་གྱི་དོན་བྱེད་པ་ལེའུ་དྲུག་པ་སྤྱོད་པའི་ལེའུ་མདོར་བསྟན།

དོན་བྱེད་ཅེས་པས་ནི་གཞན་དོན་དུ་དབང་བསྐུར་བར་བྱེད་པ་ལེའུ་བཅུ་པའི་མདོར་བསྟན། ཡེ་ཤེས་རྣམ་ཤེས་དང་ཞེས་པས་ནི་ལེའུ་དགུ་པ་རྣམ་དག་གི་ལེའུ་མདོར་བསྟན། ལྷ་རྣམས་ཇི་ལྟར་དབྱུང་བའོ། །ཞེས་པས་ནི་ལེའུ་གསུམ་པ་མདོར་བསྟན་པ་ཡིན་ནོ། །དེས་ཐོབ་པར་བྱེད་པའི་ཐབས་ལམ་གྱི་རིམ་པའི་མདོར་བསྟན་པ་བཤད་ཟིན་ཏོ། །ཐབས་བྱེ་བྲག་ཏུ་བཤད་པ་ལའང་བསྐྱེད་པའི་རིམ་པ་དང་སྦྱར་བ། རྫོགས་པའི་རིམ་པ་དང་སྦྱར་བ་དང་བཅས་ཏེ་རྣམ་པ་གཉིས་ཡོད་པ་ལས། དང་པོ་ནི། སྟོང་པ་ཉིད་དང་སྙིང་རྗེ་དབྱེར་མེད་པའི་ཧེ་རུ་ཀ་ཉིད་བསྐྱེད་པའི་རྒྱུ་ནི། དང་པོ་འོད་གསལ་བའི་ཏིང་ངེ་འཛིན་ཞིག་བསྒོམ་པར་བྱ་བ་ཡིན་ལ། སྟོང་པ་ཉིད་དང་སྙིང་རྗེ་དབྱེར་མེད་པའི་རྡོ་རྗེ་སྙིང་པོ། སྙིང་རྗེ་ཆེན་པོ་ཞེས་བོས་ནས། ལྷའི་རྣམ་པའི་དངོས་པོ་དེ་ཉིད་རྣམ་པར་གྲོལ་བར་འགྱུར་ལ། ལྷའི་རྣམ་པའི་དངོས་པོ་ལ། ཨ་འཐས་ཀྱི་ཞེན་པས་ནི་འཁོར་བར་འཆིང་བར་འགྱུར་ལ། ལྷའི་རྣམ་པའི་དངོས་པོ་དེ་རང་བཞིན་མེད་པར་ཡོངས་སུ་ཤེས་པས་ནི་གྲོལ་བར་འགྱུར་ལ། ལྷའི་རྣམ་པའི་དངོས་པོ་རང་བཞིན་མེད་པར་བསྒོམ་པར་འགྱུར་བའི་ཤེས་རབ་ཅན་དེས་ནི་ལྷའི་རྣམ་པའི་དངོས་པོ་དེ་རང་བཞིན་མེད་པའང་ཡོངས་སུ་ཤེས་པའི་ཚུལ་དེ་ལྟར་དུ་ཧེ་རུ་ཀ་བསྒོམ་པར་བྱ་བ་ཡིན་ནོ། །ནང་དོན་དུ་ཕུང་པོ་ཁམས་དང་སྐྱེ་མཆེད་ཀྱི་དོན་ཤེས་པས་ནི་གྲོལ་བར་འགྱུར་ལ། ཕུང་པོ་ཁམས་དང་སྐྱེ་མཆེད་ཀྱི་དངོས་པོ་ལ་ཞེན་པའི་འཆིང་བས་ནི་འཁོར་བར་འཆིང་བར་འགྱུར་ལ། ཕུང་པོ་ཁམས་དང་སྐྱེ་མཆེད་ཀྱི་དངོས་པོ་དེ་རང་བཞིན་མེད་པར་ཡོངས་སུ་ཤེས་པའི་ཤེས་རབ་ཅན་དེས་ནི་ཕུང་པོ་ཁམས་དང་སྐྱེ་མཆེད་ཀྱི་དངོས་པོ་རང་བཞིན་མེད་པར་ཤེས་པའི་ཚུལ་དེ་ལྟར་དུ་ཧེ་རུ་ཀ་བསྒོམ་པར་བྱའོ། །དེས་བསྐྱེད་པའི་རིམ་པ་དང་སྦྱར་བ་བཤད་ཟིན་ཏོ། །རྫོགས་པའི་རིམ་པ་དང་སྦྱར་བ་ལ་ཡང་ལྷན་ཅིག་སྐྱེས་པའི་ཡེ་ཤེས་ངོ་བོ་ངོས་གཟུང་བ་དང༌།

ལྷན་སྐྱེས་དེ་གནས་པའི་རྟེན་བཤད་པ་དང༌། མངོན་དུ་བྱེད་པའི་ཐབས་གཏུམ་མོ་བཤད་པ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་ནི་ལྷན་ཅིག་སྐྱེས་པའི་ཡེ་ཤེས་ལས་ཤར་བའི་ལུས་སམ་རྣལ་འབྱོར་ཅན་གྱིས་རྡོ་རྗེའི་ལུས་སམ་དངོས་པོ་ཐམས་ཅད་ལ་ཡེ་ཤེས་ཆེན་པོ་གནས་པ་ཡིན་ཏེ། དེ་ཡང་སྣང་བ་ཐམས་ཅད་ནི་སེམས། སེམས་རང་རིག་པའི་ཡེ་ཤེས། རང་རིག་དེ་བདེ་བ། བདེ་བ་དེ་ཉིད་སྤྲོས་བྲལ་དུ་རྟོགས་པར་བྱ་བའམ་གནས་པར་བྱ་བ་ཡིན་ལ། འདིའི་སྐབས་སུ་སེམས་དངོས་པོའི་གནས་ཚུལ་འཆད་པའི་སྐབས་ཡིན་ལ། དེའི་མངོན་དུ་འཆད་པ་ལུས་ཉོན་མོངས་པའི་གནས་སྐབས་ཡིན་ཀྱང་ད་ལན་འདིར་ཆིངས་ཀྱི་ཐད་ཀར་བཤད་པར་བྱའོ། །སེམས་དངོས་པོའི་གནས་ཐབས་ནི་བརྟན་གཡོ་ཐམས་ཅད་ལ་ཁྱབ་པར་གནས་པ་ཡིན་ཏེ། དེ་སྐད་དུ་ཡང༌། གསང་བ་སྤྱི་རྒྱུད་ལས། སེམས་ནི་ཡེ་ཤེས་ལྔ་རྣམས་དང༌། །བདེ་བ་སྟོང་པ་ཉིད་རྣམས་དང༌། །མི་རྟོག་པ་དང་ཏིང་འཛིན་གྱིས། །སེམས་ཀྱི་ཆོས་འདི་གནས་པ་ཡིན། །ཞེས་གསུངས་པས་དེ་ཡང་གོང་དུ་བཤད་པའི་ལུས་ལ་ལྷན་ཅིག་སྐྱེས་པའི་ཡེ་ཤེས་ཆེན་པོ་གནས་པ་ནི་ཚུལ་ཇི་ལྟར་དུ་གནས་ན། བདེ་བས་སྟོང་པ་ལ་རྒྱས་བཏབ་པ། སྟོང་པས་བདེ་བ་ལ་རྒྱས་བཏབ་པ། བདེ་སྟོང་དབྱེར་མེད་པའི་ཡེ་ཤེས་དེ་ནི་ལྷན་ཅིག་སྐྱེས་པའི་ཡེ་ཤེས་ཆེན་པོ་ཞེས་བརྗོད་པ་ཡིན་ནོ། །དེ་ཡང་སྣང་བ་སེམས་སུ་རྟོགས་པས་དངོས་པོར་ཞེན་པའི་རྟོག་པ་སྤངས། སེམས་རང་རིག་ཏུ་རྟོགས་པས་དཀར་དམར་གྱི་རྣམ་པར་རྟོག་པ་སྤངས། རང་རིག་བདེ་བར་རྟོགས་པས་སྡུག་བསྔལ་དང་བཏང་སྙོམས་ཀྱི་རྣམ་པར་རྟོག་པ་སྤངས། བདེ་བ་སྤྲོས་བྲལ་ཏུ་རྟོགས་པས་ཞེན་པའི་རྣམ་པར་རྟོག་པ་སྤངས། དེ་ལྟར་ན་རྟོག་པ་ཐམས་ཅད་ཡང་དག་པར་སྤངས་ཏེ་མི་རྟོག་པའི་རང་བཞིན་དུ་གནས་པ་ཡིན་ནོ། །དེ་ལྟར་དུ་གནས་པའི་ཡེ་ཤེས་དེ་དངོས་པོ་ཀུན་ལ་ཁྱབ་པ་པོ་སྟེ་ཁྱབ་བྱེད་ཀྱི་ཚུལ་གྱིས་གནས་པ་ཡིན་ལ། ལྷན་ཅིག་སྐྱེས་པའི་ཡེ་ཤེས་དེ་ཡང་ཨེ་ཝཾ་ལས་ཤར་བའི་ལུས་སམ་ཐབས་ཤེས་དབྱེར་མེད་ཀྱི་ལུས་ལ་གནས་ཀྱང་ལུས་ལས་སྐྱེས་པ་ནི་མ་ཡིན་ཏེ།

ལུས་ཞིག་ཀྱང་ལྷན་ཅིག་སྐྱེས་པའི་ཡེ་ཤེས་མི་འཇིག་སྟེ་གནས་གཞན་དུ་འཕོ་བའི་ཕྱིར་རོ། །དེ་ལྟར་ན་ལྷན་ཅིག་སྐྱེས་པའི་ཡེ་ཤེས་དེ། སྣོད་བཅུད་ཐམས་ཅད་ཀྱི་རྩ་བའམ་སྣོད་བཅུད་ཐམས་ཅད་ལྷན་ཅིག་སྐྱེས་པའི་ཡེ་ཤེས་དེའི་མདངས་འགག་པ་མེད་པའི་རྩལ་དུ་ཤར་ཞིང༌། ལྷན་སྐྱེས་ཀྱི་ཡེ་ཤེས་དེ་ཡང་རང་བཞིན་གྱིས་རྣམ་པར་དག་ཅིང༌། ཡོད་མེད་ལ་སོགས་པ་སྤྲོས་པའི་མཐའ་ཐམས་ཅད་དང་བྲལ་ཞིང་སྨྲ་བསམ་ཤེས་བརྗོད་ཀྱི་ཡུལ་ལས་འདས་པ་སྟེ། བཀའ་ལུང་མདོ་རྒྱུད་མན་ངག་ཐམས་ཅད་ཀྱི་རྩ་བ་ཡིན་པས་དེ་ལྟར་དུ་རྟོགས་དགོས་སོ། །དེས་ལྷན་སྐྱེས་ཀྱི་ཡེ་ཤེས་ངོ་བོ་ངོས་གཟུང་བ་བསྟན་ཟིན་ཏོ། །ད་ནི་ལྷན་སྐྱེས་དེ་གནས་པའི་རྟེན་བཤད་པར་བྱ་སྟེ། དེ་ལ་ཡང་གནས་པ་རྩ་བཤད་པ། སྡོམ་པ་འཁོར་ལོ་བཤད་པ། འགྱུ་བ་རླུང་བཤད་པ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་གནས་པ་རྩ་བཤད་པ་ཡང༌། ཞུས་ལན་གྱི་མདོར་བསྟན་པ། རྒྱས་པར་བཤད་པ་དང་བཅས་ཏེ་རྣམ་པ་གཉིས། དང་པོ་ནི། སྟོང་པ་དང་སྙིང་རྗེ་དབྱེར་མེད་པའི་རྡོ་རྗེ་སྙིང་པོས་བཅོམ་ལྡན་འདས་ལ་གསོལ་བ། ཀྱཻ་བཅོམ་ལྡན་འདས་ལྷན་ཅིག་སྐྱེས་པའི་ཡེ་ཤེས་གནས་པའི་རྣལ་འབྱོར་ཅན་གྱི་རྡོ་རྗེའི་ལུས་ལ་ལས་བྱེད་པའི་རྩའམ་རྩའི་གཙོ་མོ་དུ་ལགས་ཞེས་ཞུས་པ་ཡིན་ནོ། །ལན་བཀའ་བསྩལ་པ། རྩ་རྣམས་ནི་སུམ་ཅུ་རྩ་གཉིས་ཏེ་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པའི་བདེ་བ་ཆེན་པོའི་གནས་ཏེ་ལྟེ་འོག་སོར་བཞིར་དབུ་མའི་མར་སྣེར་འཛག་པའོ། །རྒྱས་པར་བཤད་པ་ལ་ཡང༌། རྩའི་གཙོ་མོ་གསུམ་གྱི་མིང་བཤད་པ་དང༌། རྩའི་རང་བཞིན་བཤད་པ་དང༌། རྩའི་བྱེད་ལས་བཤད་པ་དང༌། རྩའི་རྣམ་གྲངས་བཤད་པ་དང༌། རྩའི་རྣམ་དག་བཤད་པ་དང་རྣམ་པ་ལྔ་ཡོད་པ་ལས། དང་པོ་ནི། རྩ་རྣམ་པ་གསུམ་སྟེ། གཙོ་བོ་ནི་རྐྱང་མ་དང་རོ་མ་དང་ཀུན་འདར་མ་ཞེས་བཤད་པ་ཡིན་ལ། རྒྱུད་གཞན་དུ་ནི་སེར་སྐྱ་དང་ལུག་དང་ཀུན་འདར་མའམ་སྒྲ་གཅན་གྱི་རྩ་ཞེས་བཤད་པ་ཡིན་ནོ། །དེ་རྣམས་ཀྱིས་ནི་རྩ་སུམ་ཅུ་རྩ་གཉིས་ཀྱི་ནང་ནས།

བྱེད་ལས་གཙོ་བས་སམ་བདག་པོར་གྱུར་པས་ན་གཙོ་མོ་ཞེས་བརྗོད་པ་ཡིན་ནོ། །དེ་ཡང་གཡོན་རྐྱང་མ་ཤེས་རབ་ཟླ་བའི་རང་བཞིན་ལ་གཡས་རོ་མ་ནི་ཐབས་ཉི་མའི་རང་བཞིན་དུ་གནས་པ་ཡིན་ལ། ཀུན་འདར་མ་ནི་དབུས་སུ་གནས་ཏེ། གཟུང་བ་དང་འཛིན་པ་རྣམ་པར་སྤངས་པའི་ཚུལ་གྱིས་གནས་པ་ཡིན་ལ། དེ་ཡང་དབུ་མའི་མར་སྣར་བྱང་ཆུབ་ཀྱི་སེམས་དཀར་ཆ་འབབ་ཅིང་གསང་བའི་བར་དུ་གནས་པ་ཡིན་ལ། བུད་མེད་ཀྱི་པདྨའི་བར་དུ་གནས་པ་ཡིན་ནོ། །ཡར་སྣ་ནི་སྤྱི་གཙུག་ཚངས་པའི་བུ་གའམ་ཁྲོ་བོ་རྣམས་ཀྱི་སྤྱན་དབུས་མར་ཟུག་སྟེ་གནས་པ་ཡིན་ནོ། །བྱེད་ལས་རྐྱང་མ་ནི་མི་བསྐྱོད་པ་འབབ་པའི་ལས་བྱེད་ཅིང༌། རོ་མ་ནི་དེ་བཞིན་དུ་ཁྲག་འབབ་པའི་བྱེད་ལས་ཅན་ཡིན་ལ། ཤེས་རབ་ཟླ་བའི་རང་བཞིན་འབབ་པའི་ལས་བྱེད་པ་དེ་ནི་ཀུན་འདར་ཞེས་རབ་ཏུ་གྲགས་པ་ཡིན་ནོ། །དེ་ལྟར་རྩ་སུམ་ཅུ་རྩ་གཉིས་ནི་འདོད་ལུགས་མང་ལྟར་དུ་འདུག་ནའང་རིན་ཆེན་རྒྱན་འདྲ་བའི་ལུགས་ཀྱིས་དབུ་མ་ལ་དཀྲིས་པའི་རྩ་མདུད་སུམ་ཅུ་རྩ་གཉིས་སུ་འདོད་ལ། དེ་ཡང་འགལ་བ་ནི་མེད་མོད་ཀྱིས་འོན་ཀྱང་རྗེ་མར་པའི་བཞེད་ཀྱིས་དབུ་མ་ལས་གྱེས་པའི་རྩ་སུམ་ཅུ་རྩ་གཉིས་སོ། །དེ་ཡང་འཁོར་ལོ་བཞི་ལ་ལས་བྱེད་པའི་རྩ་བརྒྱད་བརྒྱད་གནས་པ་ཡིན་ཏེ། དེ་ཡང་ལྟེ་བ་སྤྲུལ་པའི་འཁོར་ལོ་ལ་ནང་འཁོར་དུ་བྱང་སེམས་འཕེལ་བའི་རྩ་བརྒྱད། དེ་བཞིན་དུ་སྙིང་ག་ལ་ཡང་བྱང་སེམས་འཕེལ་བའི་རྩ་བརྒྱད། དེ་བཞིན་མགྲིན་པ་ལ་ཡང་བྱང་སེམས་འཕེལ་བའི་རྩ་བརྒྱད། སྤྱི་བོ་ལ་ཡང་བྱང་སེམས་འཕེལ་བའི་རྩ་བརྒྱད་དང་བཅས་ཏེ་སུམ་ཅུ་རྩ་གཉིས་སུ་གནས་པ་ཡིན་ནོ། །དེ་རྣམས་ཀྱི་མིང་གི་རྣམ་གྲངས་ནི། མི་ཕྱེད་མ་དང་ཞེས་པས། སྤྱི་བོ་ན་གནས་ཏེ་ཀླད་པ་དང་ཞག་འབབ་པའི་བྱེད་ལས་ནས་བཟུང་སྟེ། བྱེད་ལས་སོ་སོའི་མིང་ནི། ཕྲ་གཟུགས་མ་དང༌། རྩེ་བ་མ་དང༌། གཡོ་བ་མ་དང༌། ཐུང་ངུ་མ་དང༌། རུས་སྦལ་སྐྱེས་མ་དང༌། སྒོམ་པ་མ་དང༌། དབང་མ་དང༌།

སྐྱོན་མ་དང༌། འཇུག་མ་དང༌། མཚན་མོ་མ་དང༌། བསིལ་སྦྱིན་མ་དང༌། ཚ་བ་མ་དང༌། གྲུབ་མ་དང༌། འཚེད་མ་དང༌། དེ་བཞིན་དུ་ཡིད་བཟང་མ་དང༌། སུམ་སྐོར་མ་དང༌། འདོད་མ་དང༌། ཁྱིམ་མ་དང༌། གཏུམ་མོ་དང༌། རྡུལ་བྲལ་མའོ། །ཞེས་བཤད་པ་ཡིན་ནོ། །དེ་རྣམས་ལས་གྱེས་པའི་རྩ་སྟོང་ཕྲག་བདུན་ཅུ་རྩ་གཉིས་ནི། རྩའི་གཙོ་མོ་གསུམ་དང་སུམ་སྐོར་མ་མན་ཆད་ཀྱི་ཡན་ལག་གི་རྩ་ལྔ་རྣམས་སྤངས་པའི་ལྷག་མ་ཉི་ཤུ་རྩ་བཞི་ལས། ཁྲག་འབབ་པའི་ཉི་ཤུ་རྩ་བཞི། ཁུ་བ་འབབ་པའི་ཉི་ཤུ་རྩ་བཞི། རླུང་འབབ་པའི་ཉི་ཤུ་རྩ་བཞི་སྟེ། དེ་རྣམས་ལ་བདུན་ཅུ་རྩ་གཉིས་ཡོད་པ་ཡིན་ལ། དེ་རེ་རེ་ལ་ཡང༌། སྟོང་ཕྲག་རེ་རེ་གྱེས་པས་ཏེ། རྩ་སྟོང་ཕྲག་བདུན་ཅུ་རྩ་གཉིས་སུ་བཤད་པ་ཡིན་ལ། དེ་ལས་ཀྱང་ཕར་དབྱེ་ན་རྩ་ཕྱེད་དང་བཅས་པའི་བྱེ་བ་ཕྲག་བཞི་ལ་སོགས་ཏེ་གྲངས་ལས་འདས་པར་གསུངས་པ་རྣམས་ཚུར་བསྡུ་ན་སྟོང་ཕྲག་བདུན་ཅུ་རྩ་གཉིས། དེ་ཡང་རྩ་རེ་རེ་ལ་སྟོང་ཕྲག་རེ་རེ་བསྡུས་པས། རྩ་ཕྲན་བདུན་ཅུ་རྩ་གཉིས། དེ་ཡང་རྩ་རེ་རེ་ལ་གསུམ་གསུམ་རེ་བསྡུས་པས་ཉི་ཤུ་རྩ་བཞི། དེ་ཡང་དབུ་མ་དང་རོ་མ་དང་རྐྱང་མ་སྟེ་གཙོ་མོ་གསུམ་དུ་འདུས་པ་ཡིན་ནོ། །དེས་རྩའི་རྣམ་གྲངས་བཤད་པ་བསྟན་ཟིན་ཏོ། །ད་ནི་རྩའི་རྣམ་དག་བཤད་པ་ལ་ཡང་ཞུས་པ་དང་ལན་རྣམ་པ་གཉིས། ཞུས་པ་ནི། རྡོ་རྗེ་སྙིང་པོས་གསོལ་པ། བཅོམ་ལྡན་འདས་གོང་དུ་བཤད་པའི་རྩ་སུམ་ཅུ་རྩ་གཉིས་པོ་འདི་རྣམས་ཀྱི་རྣམ་པར་དག་པ་ནི་ཅི་ལྟ་བུ་ལགས་ཞེས་ཞུས་པ་ཡིན་ནོ། །ལན་བཀའ་སྩལ་པ། འདོད་པའི་སྲིད་པ་དང༌། གཟུགས་ཀྱི་སྲིད་པ་དང༌། གཟུགས་མེད་པའི་སྲིད་པ་གསུམ་ཡོངས་སུ་གྱུར་པའམ། ལུས་ངག་ཡིད་གསུམ་གྱི་སྲིད་པ་ཡོངས་སུ་གྱུར་པའམ། རྩ་རྣམ་པ་གསུམ་གྱི་སྲིད་པ་ཡོངས་སུ་གྱུར་པ་ཐམས་ཅད་ནི་གཟུང་བ་དང་འཛིན་པ་རྣམ་པར་སྤངས་པ་སྟེ། གཟུང་འཛིན་གཉིས་སྤངས་ཀྱི་རྩ་དབུ་མའི་རང་བཞིན་དུ་གནས་པ་ཡིན་ཏེ་བརྟན་པ་ཐོབ་པའི་རྣལ་འབྱོར་པ་རྣམས་ཀྱིས་ངེས་པའོ། །ཡང་ན་ཐབས་བདེ་བ་ཆེན་པོའི་རང་བཞིན་ཏེ་དངོས་པོ་སྒྱུ་མ་ལྟ་བུའི་མཚན་ཉིད་དུ་བརྟག་པར་བྱ་བ་ཡིན་ནོ། །དེས་གནས་པ་རྩ་བཤད་ཟིན་ཏོ། །ལྷན་ཅིག་སྐྱེས་པའི་ཡེ་ཤེས་ཀྱི་རྟེན་སྡོམ་པ་འཁོར་ལོ་བཤད་པ་ཡང༌།

མདོར་བསྟན་པ་དང༌། རྒྱས་པར་བཤད་པ་གཉིས་ཡོད་པ་ལས། དང་པོ་ནི་ཕྱི་རུ་བཅས་པ་དང་རང་བཞིན་གྱི་ཁ་ན་མ་ཐོ་བ་རྣམས་སྡོམ་པ་ཡིན་ལ། ནང་དུ་རྩ་འཁོར་ལོ་བཞིར་དྭངས་མ་བྱང་ཆུབ་ཀྱི་སེམས་འགྱུར་མེད་དུ་སྡོམ་པའི་དབྱེ་བ་བཤད་པར་བྱ་སྟེ། དེ་ལ་ཡང༌། གང་སྡོམ་པར་བྱ་བའི་ཡུལ། གང་དུ་སྡོམ་པར་བྱེད་པའི་གནས། ཐབས་གང་གིས་སྡོམ་པར་བྱེད་པའི་ཚུལ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་ནི་ལྷན་ཅིག་སྐྱེས་པའི་ཡེ་ཤེས་སམ། དྭངས་མ་བྱང་ཆུབ་ཀྱི་སེམས་དེ་འགྱུར་མེད་དུ་སྡོམ་པ་ཡིན་ལ། གང་དུ་སྡོམ་པའི་གནས་ནི། ཕྱི་རོལ་ཏུ་ཉན་ཐོས་ཀྱི་སྡེ་པ་བཅོ་བརྒྱད་ཀྱི་བཅས་པ་དང་རང་བཞིན་གྱི་ཁ་ན་མ་ཐོ་བ་རྣམས་སྡོམ་པ་ཡིན་ལ། ནང་དུ་ནི་རྩ་འཁོར་ལོ་བཞིར་བྱང་ཆུབ་ཀྱི་སེམས་འགྱུར་མེད་དུ་སྡོམ་པ་ཡིན་ནོ། །དེའི་ཚུལ་ཡང་བླ་མའི་མན་ངག་ཁྱད་པར་ཅན་ལ་བརྟེན་ནས། བ་བཞོན་གྱི་འོ་མའི་དཔེས་སེམས་ཀྱི་རྒྱལ་པོའི་གནས་ངོ་ཤེས་པར་བྱས་ལ། དེ་ཡང་ཐ་མལ་གྱི་གནས་སྐབས་དང་གཏུམ་མོའི་རྣལ་འབྱོར་ལ་གནད་དུ་སྣུན་པའི་དུས་ལྟེ་བ་སྤྲུལ་པའི་འཁོར་ལོར་སེམས་ཀྱི་རྒྱལ་པོ་ཕལ་ཆེར་གནས་པའི་དོན་གྱིས་གཏུམ་མོའི་རྣལ་འབྱོར་ལྟེ་བ་ལ་གནད་དུ་བསྣུན་པར་བྱེད། གཉིད་མཐུག་པོའི་དུས་སུ་སེམས་ཀྱི་རྒྱལ་པོ་དེ་སྙིང་ཁར་གནས་པའི་དོན་གྱིས་ན་གཉིད་མཐུག་གི་དུས་སུ་སྙིང་ཁར་འོད་གསལ་ལ་གནད་དུ་བསྣུན་པར་བྱེད། རྨི་ལམ་གྱི་སྐབས་སུ་སེམས་ཀྱི་རྒྱལ་པོ་མགྲིན་པ་ན་ཕལ་ཆེར་གནས་པའི་དོན་གྱིས་མགྲིན་པ་ལ་བརྟེན་ནས་རྨི་ལམ་འཛིན་པར་བྱེད། སྙོམས་འཇུག་གི་སྐབས་སུ་སེམས་ཀྱི་རྒྱལ་པོ་དེ་ཡང་སྤྱི་བོ་ན་ཕལ་ཆེར་གནས་པའི་དོན་གྱིས་སྤྱི་བོ་ལ་བརྟེན་ནས་སྒྱུ་ལུས་ཉམས་སུ་ལེན་པར་བྱེད་པ་ཡིན་ནོ། །གཞན་ཡང་ཟབ་ལམ་ནཱ་རོ་ཆོས་དྲུག་ལ་སོགས་པ་ལས་རྒྱས་པར་བཤད་པ་རྣམས་ནི་ཁུངས་ཉིད་དུ་བལྟ་བར་བྱ་བའམ། བླ་མའི་མན་ངག་ལ་བརྟེན་ནས་བལྟ་བར་བྱའོ། །དེས་མདོར་བསྟན་པ་བཤད་ཟིན་ཏོ། །རྒྱས་པར་བཤད་པ་ལ་ཡང༌།

བྱང་ཆུབ་ཀྱི་སེམས་དང་སྐུ་གསུམ་བཤད་པ། ཡི་གེ་བཞིའི་དོན་བཤད་པ། འཁོར་ལོའི་གྲངས་ཀྱི་རིམ་པས་རྣམ་པར་བཞག་པ་བཤད་པ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་ནི་ཨཱ་ལི་ཟླ་བ་ཐབས། ཀཱ་ལི་ཉི་མ་ཤེས་རབ་ཅེས་བཤད་པ་ཡིན་ནོ། །སྐུ་གསུམ་བཤད་པ་ལ་ཡང་སྐུ་གསུམ་སྤྱིར་བཤད་པ་དང་བྱེ་བྲག་ཏུ་བཤད་པ་རྣམ་པ་གཉིས། དང་པོ་ནི་མདོ་ལ་སོགས་པ་ནས་མང་དུ་བཤད་ཅིང༌། མངོན་པར་རྟོགས་པའི་རྒྱན་ལས་ཀྱང༌། ངོ་བོ་ཉིད་ལོངས་རྫོགས་བྱས་དང༌། །དེ་བཞིན་གཞན་པའི་སྤྲུལ་པ་ནི། །ཆོས་སྐུ་མཛད་པ་དང་བཅས་པ། །རྣམ་པ་བཞིར་ནི་ཡང་དག་བརྗོད། །ཅེས་གསུངས་པས། སྐུ་བཞི་ལ་སོགས་པ་བཤད་པ་མང་དུ་འདུག་ནའང་འདིར་མ་སྤྲོས་སོ། །བྱེ་བྲག་ཏུ་རྒྱུད་འདིའི་དགོངས་པ་སྐུ་གསུམ་བཤད་པ་ནི། སྤྱི་བོ་བདེ་བ་ཆེན་པོའི་འཁོར་ལོར་སྤྲུལ་པའི་སྐུ་ཞལ་བརྒྱད་ཕྱག་བཅུ་དྲུག་པ་དང༌། མགྲིན་པ་ལོངས་སྤྱོད་ཀྱི་འཁོར་ལོར་ཞལ་གསུམ་ཕྱག་དྲུག་པ་ལོངས་སྤྱོད་རྫོགས་པའི་སྐུ། སྙིང་ག་ཆོས་ཀྱི་འཁོར་ལོར་སྤྲུལ་པའི་སྐུ་ཞལ་གཅིག་ཕྱག་བཞི། ལྟེ་བ་སྤྲུལ་པའི་འཁོར་ལོར་ཆོས་ཀྱི་སྐུ་ཞལ་གཅིག་ཕྱག་གཉིས་པ་ངོ་བོ་ཉིད་ཀྱི་སྐུ་སྟེ་ཀུན་ལ་ཁྱབ་བྱེད་ཀྱི་ཚུལ་དུ་གནས་པ་ཡིན་ལ། དེ་སྐད་དུའང༌། ཆོས་དང་ལོངས་སྤྱོད་སྤྲུལ་པ་དང༌། །དེ་བཞིན་དུའང་བདེ་ཆེན་ཉིད། །སྐྱེ་གནས་སྙིང་མགྲིན་མགོ་བོར་ཡང༌། །སྐུ་གསུམ་པོ་ནི་རྣམ་པར་གནས། །ཞེས་གསུངས་པའི་དོན་ཡིན་ལ། དེ་ཡང་ཚུར་བསྡུ་ན་སྐུ་གསུང་ཐུགས་ཀྱི་བདག་ཉིད་ཅན་ཡིན་ནོ། །ཡི་གེ་བཞིའི་དོན་བཤད་པ་ལ་ཡང་ཨེ་ཝཾ་ཞེས་པའི་ཚིགས་བཅད་གཅིག་སྟེ། དེ་ཡང་ཨེ་ནི་ཁམས་བཞི་ལས་སའི་ཁམས། ཕྱག་བརྒྱ་བཞི་ལས་ལས་རྒྱ། ལྷ་མོ་བཞི་ལས་སྤྱན་མ། ཚད་མེད་པ་བཞི་ལས་སྙིང་རྗེ། ཕ་རོལ་ཏུ་ཕྱིན་པ་བཞི་ལས་ཐབས་ཀྱི་ཕ་རོལ་ཏུ་ཕྱིན་པ་ཡིན་ཏེ། དེ་སྐད་དུ་ཡང་ཁ་སྦྱོར་ལས། ཨེ་ནི་ས་ཞེས་བྱ་བ་སྟེ། །ལས་ཀྱི་ཕྱག་རྒྱ་དང་ནི་སྤྱན། །སྙིང་རྗེ་ཆེ་དང་ཐབས་ཆེན་ནོ། །སྣ་ཚོགས་ཡུལ་ཏེ་སྣ་ཚོགས་གཟུགས། །ལྟེ་བའི་སྣ་ཚོགས་པདྨ་ལ། །སྤྲུལ་པའི་འཁོར་ལོ་གནས་པའོ། །ཞེས་བཤད་པ་ཡིན་ནོ། །ཡི་གེ་ཝཾ་ནི་ཁམས་བཞི་ལས་ཆུའི་ཁམས།

ཕྱག་རྒྱ་བཞི་ལས་ཆོས་ཀྱི་ཕྱག་རྒྱ། ལྷ་མོ་བཞི་ལས་མཱ་མ་ཀིའི་ངོ་བོ། ཚད་མེད་པ་བཞི་ལས་བྱམས་པ། ཕ་རོལ་ཏུ་ཕྱིན་པ་བཞི་ལས་སྨོན་ལམ་གྱི་ཕ་རོལ་ཏུ་ཕྱིན་པ། འཁོར་ལོ་བཞི་ལས་སྙིང་ག་ཆོས་ཀྱི་འཁོར་ལོ་ཡིན་ཏེ། ཁ་སྦྱོར་ལས། ཝཾ་ནི་ཆུ་ཞེས་བྱ་བ་སྟེ། །ཆོས་ཀྱི་ཕྱག་རྒྱ་མཱ་མ་ཀི། །བྱམས་དང་སྨོན་ལམ་རང་བཞིན་ཏེ། །ལྷ་མོ་རྡོ་རྗེའི་རིགས་ཀྱི་གཙོ། །སྙིང་ཁའི་པདྨ་འདབ་བརྒྱད་ལ། །ཆོས་ཀྱི་འཁོར་ལོ་གནས་པའོ། །ཞེས་སོ། །མ་ཞེས་པའི་ཡི་གེ་ནི། ཁམས་བཞི་ལས་མེའི་ཁམས། ཕྱག་རྒྱ་བཞི་ལས་ཕྱག་རྒྱ་ཆེན་པོ། ལྷ་མོ་བཞི་ལས་གོས་དཀར་མོ། ཚད་མེད་བཞི་ལས་དགའ་བ། ཕ་རོལ་ཏུ་ཕྱིན་པ་བཞི་ལས་སྟོབས་ཀྱི་ཕ་རོལ་ཏུ་ཕྱིན་པ། འཁོར་ལོ་བཞི་ལས་མགྲིན་པ་ལོངས་སྤྱོད་ཀྱི་འཁོར་ལོ། ཁ་སྦྱོར་ལུང་ལས། མ་ནི་མེ་ཞེས་བྱ་བ་སྟེ། །ཕྱག་རྒྱ་ཆེ་དང་གོས་དཀར་མོ། །དགའ་དང་སྟོབས་ཀྱི་སྦྱོར་བ་ཡིས། །མགྲིན་པའི་པད་འདབ་བཅུ་དྲུག་ལ། །ལོངས་སྤྱོད་འཁོར་ལོ་གནས་པའོ། །ཞེས་སོ། །ཨ་ཞེས་པའི་དོན་ནི། ཁམས་བཞི་ལས་རླུང་གི་ཁམས། ཕྱག་རྒྱ་བཞི་ལས་དམ་ཚིག་གི་ཕྱག་རྒྱ། ལྷ་མོ་བཞི་ལས་སྒྲོལ་མ། ཚད་མེད་བཞི་ལས་བཏང་སྙོམས། ཕ་རོལ་ཏུ་ཕྱིན་པ་བཞི་ལས་ཡེ་ཤེས་ཀྱི་ཕ་རོལ་ཏུ་ཕྱིན་པ། འཁོར་ལོ་བཞི་ལས་སྤྱི་བོ་བདེ་བའི་འཁོར་ལོ་ཡིན་ཏེ། དེ་སྐད་དུའང་དེ་ཉིད་ལས། ཨ་ནི་རླུང་ཞེས་བྱ་བ་སྟེ། །དམ་ཚིག་ཕྱག་རྒྱ་སྒྲོལ་མ་དང༌། །བཏང་སྙོམས་ཡེ་ཤེས་སྦྱོར་བ་ལས། །སྤྱི་བོའི་པད་འདབ་སོ་གཉིས་ལ། །བདེ་བའི་འཁོར་ལོ་གནས་པའོ། །ཞེས་གསུངས་ཏེ། དེ་དག་ནི་ངེས་དོན་དང་ནང་དོན་དུ་སྦྱར་བའི་བཤད་པའོ། །སྒྲ་ཇི་བཞིན་བཤད་པ་ནི་སངས་རྒྱས་སྤྱན་མ་ལ་སོགས་པའི་ལྷ་མོ་བཞི་ཡི་བཤད་པའོ། །དེ་རྣམས་ཀྱང་བཞི་ཚན་གྱིས་བསྡུས་ཏེ། གླེང་གཞིའི་སྐབས་སུ་སེམས་དཔའ་བཞིའི་ཞུས་ལན་དང༌། མཚན་གྱི་སྐབས་སུ་ཧེ་བཛྲ་ཞེས་བྱ་བ་ཡིན་ནོ། །འཁོར་ལོའི་གྲངས་ཀྱི་རིམ་པས་རྣམ་པར་བཞག་པ་ནི།

ལྟེ་བ་སྤྲུལ་པའི་འཁོར་ལོ་ནི་ལུས་སྤྲུལ་པའི་གཞི་ཡིན་པས་ན་སྤྲུལ་པའི་འཁོར་ལོ་ཞེས་བྱ་ལ། དེར་དབྱུ་གུ་དྲུག་ཅུ་རྩ་བཞི་རྣམ་པར་དག་པའི་པདྨ་འདབ་མ་དྲུག་ཅུ་རྩ་བཞི་ཡིན་ལ། སྙིང་ག་ཆོས་ཀྱི་འཁོར་ལོ་རྩ་འདབ་མ་བརྒྱད་དང༌། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་མ་བཅུ་དྲུག་དང༌། སྤྱི་བོ་བདེ་བ་ཆེན་པོའི་འཁོར་ལོ་རྩ་འདབ་མ་སུམ་ཅུ་རྩ་གཉིས་ཏེ་ཆུ་ཚོད་སུམ་ཅུ་རྩ་གཉིས་དང༌། འཕོ་བ་བཅུ་དྲུག་དང་ཐུན་ཚོད་བརྒྱད་རྣམ་པར་དག་པའོ། །དེ་བཞིན་དུ་འཁོར་ལོ་བཞིའི་གྲངས་ཀྱང་ཐུན་ཆེན་པོ་བཞི་རྣམ་པར་དག་པའོ། །འཁོར་ལོའི་རྩ་འདབ་ཀྱི་གྲངས་ཀྱི་རིམ་པས་རྣམ་པར་བཞག་པའོ། །སྐད་ཅིག་མ་བཞི་ནི། སྤྱི་བོ་བདེ་བ་ཆེན་པོའི་འཁོར་ལོ་ལ་བརྟེན་ནས། ཁམས་བྱང་ཆུབ་ཀྱི་སེམས་གཡོ་བ་ནི་བྱ་བ་མང་བས་སམ་བདེ་བའི་ཆ་ཆུང་བའི་ཕྱིར་རྣམ་པ་སྣ་ཚོགས་པའི་སྐད་ཅིག་མ་དང༌། དེ་བཞིན་དུ་མགྲིན་པར་སླེབ་པ་ནི་རྣམ་པར་སྨིན་པའི་སྐད་ཅིག་མ་དང༌། སྙིང་གར་སླེབ་པ་ནི་རྣམ་པར་ཉེད་པའི་སྐད་ཅིག་མ་དང༌། ལྟེ་བར་སླེབ་པ་ནི་མཚན་ཉིད་དང་བྲལ་བའི་སྐད་ཅིག་མ་ཞེས་བཤད་པ་ཡིན་ནོ། །དེ་བཞིན་དུ་དགའ་བ་བཞི་ཡང་སྦྱར་བར་བྱའོ། །སྤྱི་དོན་དུ། བལྟས་པས་ཚིམ་པའི་འདོད་ཆགས་ནི་རྣམ་པ་སྣ་ཚོགས་པའི་སྐད་ཅིག་མ་དང་དགའ་བ། དགོད་པས་ཚིམ་པ་ནི་རྣམ་པར་སྨིན་པའི་སྐད་ཅིག་མ་དང་མཆོག་དགའ། ལག་འཆང་པས་ཚིམ་པ་ནི་རྣམ་པར་ཉེད་པའི་སྐད་ཅིག་མ་དང་ཁྱད་པར་གྱི་དགའ་བ། འཁྱུད་པས་ཚིམ་པ་ནི་མཚན་ཉིད་དང་བྲལ་བའི་སྐད་ཅིག་མ་དང་ལྷན་ཅིག་སྐྱེས་པའི་དགའ་བའོ། །ལྟེ་བ་སྤྲུལ་པའི་འཁོར་ལོར་བྱང་ཆུབ་ཀྱི་སེམས་གནས་ཤིང་བརྟན་པའི་དོན་གྱིས་ན་གནས་བརྟན་པའི་སྡེ་པ་དང༌། སྙིང་ག་ཆོས་ཀྱི་འཁོར་ལོར་ཆོས་སྨྲ་བའི་རྒྱུ་སེམས་ཀྱི་རྒྱལ་པོ་ཡོད་པས་ན་ཐམས་ཅད་ཡོད་པར་སྨྲ་བའི་སྡེ་པ་ཡིན་ལ། མགྲིན་པ་ལོངས་སྤྱོད་ཀྱི་འཁོར་ལོར་རོ་དྲུག་ལ་སོགས་པའི་ཟས་ཀུན་གྱིས་བཀུར་པས་ན་མང་པོས་བཀུར་བའི་སྡེ་པ་དང༌།

སྤྱི་བོ་བདེ་བ་ཆེན་པོའི་འཁོར་ལོར་བྱང་ཆུབ་སེམས་ཕལ་ཆེར་གནས་པས་དགེ་འདུན་ཕལ་ཆེན་པའི་སྡེ་པ་ཞེས་བཤད་པ་ཡིན་ནོ། །ཟླ་བ་ཨཱ་ལིའི་རང་བཞིན་དང༌། ཉི་མ་ཀཱ་ལིའི་རང་བཞིན་ཏེ། ཐུན་ཚོད་བཞི་རྣམ་པར་དག་པས་ཟླ་བ་དང་ཉི་མ། ཨཱ་ལི་དང་ཀཱ་ལི་ཞེས་བཞི་ཚན་དུ་བཤད་ལ། དེ་ལྟར་ཐུན་རེ་རེ་ལའང་འཕོ་བ་བཞི་བཞི་སྟེ་བཅུ་དྲུག་ཏུ་ཡོད་ལ། འཕོ་བ་རེ་རེ་ལའང་དབྱུ་གུ་བཞི་བཞི་སྟེ། དབྱུ་གུ་དྲུག་ཅུ་རྩ་བཞི་དང༌། དེ་ལ་ཐབས་ཤེས་རབ་གཅིག་ཏུ་བསྡོམས་པས་ཆུ་ཚོད་སུམ་ཅུ་རྩ་གཉིས་ཏེ། དེ་ལྟར་ཐུན་ཚོད་བཞི་ལ་ཐབས་ཤེས་རབ་ཀྱི་དབྱེ་བས། ཐུན་ཆེན་པོ་བརྒྱད་དེ། ཐུན་ཚོད་རེ་རེ་ལ་ཡང་ཆུ་ཚོད་བཞི་བཞི་སྟེ། དེ་ལྟར་མ་རྒྱུད་པས་ཆོས་ཐམས་ཅད་བཞི་ཚན་གྱིས་བསྡུས་ཏེ་འཆད་པའི་དོན་ནོ། །མངོན་དུ་བྱེད་པའི་ཐབས་གཏུམ་མོ་བཤད་པ་ལ་ཡང༌། ལྟེ་བར་གཏུམ་མོ་སྦར་བ་ཡིས། །ཞེས་པའི་ཚིག་བཞིས་འཆད་པར་བྱེད་དེ། དེ་ཡང་ལྟེ་བ་ཞེས་པ་ནི། ལུས་ཀྱི་དབུས་སུ་བརྗོད་པ་ཡིན་ལ། དེར་རྩ་གསུམ་འདུས་པའི་མདོར་རང་བཞིན་གྱིས་རྣམ་པར་དག་པའི་ཨ་ཐུང་ངམ་མ་ལས་ཐོབ་པའི་རཀྟ་གནས་པ་ཡིན་ཏེ། དེར་གནད་དུ་བསྣུན་པ་ལ་བརྟེན་ནས་ཉོན་མོངས་པ་བརྒྱད་ཁྲི་བཞི་སྟོང་ལ་གཏུམ་པར་བྱེད་པའམ་མི་མཐུན་པའི་ཕྱོགས་ཐམས་ཅད་འཇོམས་པར་བྱེད་པས་དོན་གྱིས་ན་གཏུམ་མོ་ཞེས་བརྗོད་པ་ཡིན་ལ། དེ་ཉིད་དབུ་མའི་ནང་དུ་སྦར་བ་ཡིས། སྙིང་གར་དེ་བཞིན་གཤེགས་པ་ལྔའི་ས་བོན་བྷྲཱུཾ་ལ་སོགས་པ་རྩ་འདུད་ཚུལ་དུ་གནས་པ་རྣམས་བསྲེགས་ཤིང༌། མགྲིན་པར་སྤྱན་མ་སོགས་པའི་ས་བོན་ཡང་བསྲེགས་ཏེ། སྤྱི་བོའི་ཧྃ་ཡིག་རི་བོང་ཅན་ཏེ་ཁམས་དཀར་ཆ་ཟླ་བའི་རང་བཞིན་དུ་གནས་པ་ལས་བྱང་ཆུབ་ཀྱི་སེམས་བབས་པས་སླར་ཡང་ཡུམ་བཞིའི་ས་བོན་གསོས་བཏབ། སྙིང་གར་དེ་བཞིན་གཤེགས་པ་ལྔའི་ས་བོན་ཡང་གསོས་བཏབ་སྟེ་ལྟེ་བའི་བར་དུ་བྱོན་ནས། འཁོར་ལོ་བཞི་ལ་བབས་པའི་དགའ་བཞི་ཉམས་སུ་མྱོང་བར་བྱ།

སླར་ཡང་འཕོ་མེད་དུ་བཅིངས་པས་མས་བརྟན་པའི་དགའ་བ་བཞི་ཡང་ཞར་ལ་ཤེས་པར་བྱ་བ་ཉིད་ཡིན་ནོ། །ལེའུའི་མཚན་ནི། གཟུང་བ་དང་འཛིན་པའི་རྣམ་པར་རྟོག་པས་མི་ཕྱེད་པས་རྡོ་རྗེའི་རིགས་ཏེ་གྲངས་ཀྱི་གནས་གཞན་དང་པོའི་རྣམ་པར་བཤད་པ་བསྟན་ཟིན་ཏོ།། ༈ །།དེས་ལེའུ་དང་པོ་བཤད་ནས། ལེའུ་གཉིས་པ་འཆད་པ་ལ་ཡང༌། ལེའུ་སྔ་ཕྱི་དང་མངོན་རྟོགས་ཀྱི་འབྲེལ། ལེའུ་མདོར་བསྟན་རྒྱས་བཤད་ཀྱི་འབྲེལ། ལེའུའི་མཚམས་སྦྱར་བ་དང་བཅས་ཏེ་རྣམ་པ་བཞི་ཡོད་པ་ལས། ལེའུ་སྔ་ཕྱིའི་འབྲེལ་ནི་ལེའུ་དང་པོ་རྡོ་རྗེ་རིགས་ཀྱི་ལེའུ་བཤད་ནས། ལེའུ་གཉིས་པ་ཡིད་སྐྱོབ་པར་བྱེད་པ་སྔགས་ཀྱི་ལེའུ་འདི་འཆད་པར་བྱེད། ལེའུ་མངོན་པར་རྟོགས་པའི་འབྲེལ་ནི། ལེའུ་དང་པོར་རྒྱུད་གསུམ་མདོར་བསྟན་པ་དེ་ལ་སྔགས་མེད་ན་མི་འགྲུབ་བོ་ཞེས་ལེའུ་གཉིས་པ་འདི་ཉིད་འཆད་པར་བྱེད། ལེའུ་མདོར་བསྟན་རྒྱས་བཤད་ཀྱི་འབྲེལ་ལ་ཡང༌། ལེའུ་དང་པོར། དོན་གཅིག་རྣམ་མང་བརྗོད་པ་དང༌། །རེངས་པར་བྱེད་དང་སྐྲོད་པ་ཉིད། །སྡེ་རེངས་བྱེད་དང་མངོན་སྤྱོད་ཉིད། །ཅེས་མདོར་བསྟན་པ་དེ་ལེའུ་འདི་ཉིད་ཀྱིས་རྒྱས་པར་འཆད་པར་བྱེད། དེའི་ལེའུའི་འབྲེལ་བསྟན་ནས། ལེའུ་གཉིས་པ་འདི་ཉིད་འཆད་པར་བྱེད་པ་ལ་ཡང༌། མཚམས་སྦྱར་བ་དང༌། ལེའུའི་གཞུང་དངོས་དང༌། ལེའུའི་མཚན་བསྟན་པའོ། །དང་པོ་ནི། རྡོ་རྗེའི་རིགས་ཀྱི་ལེའུ་བསྟན་པའི་རྗེས་དེ་ནས་ཡིད་སྐྱོབ་པར་བྱེད་པ་སྔགས་ཀྱི་ལེའུ་བཤད་པར་བྱའོ། །ཞེས་དམ་བཅས་པ་ཡིན་ནོ། །ལེའུའི་གཞུང་ལ་ཡང༌། འབྱུང་པོ་ཐམས་ཅད་པའི་གཏོར་མའི་སྔགས་དང༌། བཟླས་པའི་སྔགས་དང༌། ས་སྦྱོང་བའི་སྔགས་དང༌། བྱིན་གྱིས་བརླབས་པའི་སྔགས་དང༌། ལས་ཚོགས་སྒྲུབ་པའི་སྔགས་དང་བཅས་ཏེ་རྣམ་པ་ལྔ་ཡོད་པ་ལས། དང་པོ་འབྱུང་པོ་ཐམས་ཅད་ཀྱི་གཏོར་མའི་སྔགས་ལ་ཡང༌། སྤྱིར་སངས་རྒྱས་ནས་ཏེ་མ་གི་དམྱལ་བའི་སེམས་ཅན་ཡན་ཆོད་ཐམས་ཅད་འབྱུང་པོའི་ཁོངས་སུ་གཏོགས་པ་ཡིན་ལ།

དེ་ཡང་དང་པོ་ནི་སངས་རྒྱས་རྣམས་རྒྱུ་བསོད་ནམས་དང་ཡེ་ཤེས་ཀྱི་ཚོགས་གཉིས་ལས་འབྱུང་བས་ན་འབྱུང་པོ་ཞེས་བརྗོད་པ་ཡིན་ལ། སེམས་ཅན་རྒྱུ་ལས་དང་ཉོན་མོངས་པ་ལས་འབྱུང་བའི་དོན་གྱིས་ན་འབྱུང་པོ་ཞེས་བརྗོད་པ་ཡིན་ནོ། །དེ་ཡང་ཐམས་ཅད་ཞེས་པ་ནི་འབྱུང་པོ་དེ་ཐམས་ཅད་ཀྱི་ནང་ནས་ལུས་པ་མེད་པའི་ཚིག་ཡིན་ལ། གཏོར་མ་ཞེས་པ་ནི། གཏོར་ཞེས་བྱ་བ་ཆགས་པ་མེད་པའི་དོན་ཡིན་ལ། མ་ཞེས་བྱ་བ་ནི་ཀུན་ལ་བྱམས་པའམ་ཡང་ན་ཀུན་ལ་ཁྱབ་པའོ། །དེའི་སྔགས་ནི། སྤྱིར་སྔགས་ལ་བཤད་པ་མང་དུ་འདུག་ནའང༌། ད་ལན་འདིའི་སྐབས་སུ། མནྟྲ་ཞེས་བྱ་བའི་སྒྲ་ལས་དྲངས་ཏེ། ཡིད་སྐྱོབ་པར་བྱེད་པའི་དོན་ཡིན་ནོ། །དེ་སྐད་དུ་ཡང༌། གསང་བ་སྤྱི་རྒྱུད་ལས། ཡིད་ནི་མན་ཞེས་བྱ་བ་སྟེ། །ཏྲ་ནི་སྐྱོབ་པར་བྱེད་པའི་དོན། །ཞེས་བཤད་པ་ཡིན་ནོ། །དེ་ཡང་སྙན་གསན་འབེབས་པའམ་སངས་རྒྱས་ཐམས་ཅད་ཀྱི་སྙིང་པོ་བསྐུལ་བ་ཡིན་ཏེ། དེ་སྐད་དུ་ཡང༌། སྔགས་ནི་སྙན་གསན་འབེབས་པར་བརྗོད། །དཔེར་ན་སྐྱེས་ཆེན་ལ་ལ་ཞིག །དལ་ཞིང་སྙན་པའི་སྐད་ཉིད་ཀྱིས། །བོས་ན་མྱུར་བྱོན་པ་ལྟར། །སངས་རྒྱས་སྐད་ཅིག་གིས་འབྱོན་འགྱུར། །ཞེས་བཤད་པ་ཡིན་ནོ། །དེའི་ཚུལ་ཡང་སྔགས་ཀྱི་མགོའི་ཨོཾ་ནི་རྣམ་པ་ལྔ་ཡིན་ཏེ། །མཆོག་དང་ནོར་སྟེར་དཔལ་དང་དབྱངས། །དམ་བཅའ་བ་དང་བཀྲ་ཤིས་ཚིག །ནོར་བུ་འཛིན་པའི་སྙིང་པོའོ། །ཞེས་བཤད་པས་སྔགས་ཐམས་ཅད་ཀྱི་མགོ་འདྲེན་པ་ཡིན་པར་གསུངས་སོ། །ཨ་ཀཱ་རོ་ནི་མ་བྱས་པ། མུ་ཁཾ་སྒོ། སརྦ་ནི་ཐམས་ཅད། དྷརྨཱཿནི་ཆོས། ཨདྱཱ་ཞེས་པ་གདོད་མ་ནས། ནུཏྤནྣ་ཏོཏྟ་ཞེས་པ་སྐྱེ་བ་མེད་པ་ཉིད་དོ། །ཨོཾ་ཨཱཿཧཱུྂ་ནི། སྐུ་གསུང་ཐུགས་ཀྱི་བྱིན་གྱིས་བརླབས་པའི་སྔགས་ཡིན་ལ། ཕཊ྄་ནི་མ་དག་པ་བསང་བའམ་གཏོར་བ་ལ་འཇུག་པ་ཡིན་ཞིང༌། སྭཱ་ཧཱ་ནི་སངས་རྒྱས་ཀྱི་སར་གཞི་ཚུགས་ཤིག་ཅེས་པའོ། །མདོར་ན་ཆོས་ཐམས་ཅད་གདོད་མ་ནས་སྐྱེ་བ་མེད་པའི་སྒོ་ཞེས་པའི་དོན་ནོ། །བཟླས་པའི་སྔགས་ལ་དྲུག་སྟེ།

དེ་བཞིན་གཤེགས་པ་ལྔའི་ས་བོན་དང༌། ཀྱཻ་རྡོ་རྗེའི་སྙིང་པོ་དང༌། དེ་ཉིད་ལྔས་ཁྱད་པར་དུ་བྱེད་པའི་ཚུལ་དང༌། གྲོང་ཁྱེར་དཀྲུགས་པའི་སྔགས་དང༌། ལྷ་མོ་བཅོ་ལྔའི་ས་བོན་དང༌། ཧེ་རུ་ཀ་གསུམ་གྱི་ས་བོན་དང་བཅས་ཏེ་རྣམ་པ་དྲུག དང་པོ་ནི། བྷྲཱུཾ་ཞེས་པ་རྣམ་པར་སྣང་མཛད་ཀྱི་ས་བོན་དང༌། ཨཾ་ཞེས་པ་རིན་ཆེན་འབྱུང་ལྡན་གྱི་ས་བོན། ཛྲཱིཾ་འོད་དཔག་མེད་ཀྱི་ས་བོན། ཁཾ་ཧཱུཾ་ཞེས་པ་ནི་དོན་ཡོད་གྲུབ་པ་དང་མི་བསྐྱོད་པའི་ས་བོན་ཡིན་ནོ། །ཀྱཻ་རྡོ་རྗེའི་སྙིང་པོ་ལ་ཡང༌། ཨོཾ་ནི་གོང་དང་མཐུན་ལ་དེ་ཝ་ནི་ལྷ་ཡིན་ལ། པི་ཙུ་ཞེས་པ་འཇམ་པོ་ཞེས་པའི་དོན་ཡིན་ལ། བཛྲ་ནི་རྡོ་རྗེ། ཧཱུྂ་ཧཱུྂ་ཧཱུྂ་གསུམ་ནི་སྐུ་གསུང་ཐུགས་ཀྱི་སྙིང་པོའོ། །མདོར་ན་ལྷ་འཇམ་པའི་རྡོ་རྗེས་སྐུ་གསུང་ཐུགས་ཀྱི་བྱིན་གྱིས་བརླབ་ཏུ་གསོལ། ཞེས་པའི་དོན་ནོ། །དེ་ཉིད་ལྔས་ཁྱད་པར་དུ་བྱེད་པའི་ཚུལ་ཡང་སྔགས་གཞན་རྣམས་སུ་མགོ་མེད་དང་སྦྲུལ་ལ་སོགས་པའི་སྔགས་ཏེ། དང་པོར་ཨོཾ་མེད་པ་དང༌། མཐར་སྭཱ་ཧཱ་དང༌། ཧཱུྂ་དང་ཕཊ྄་རྣམས་མེད་པའི་སྔགས་བགྲང་བར་བཤད་ཀྱང༌། འདིར་ནི་ལྷ་ཐམས་ཅད་ཀྱི་ས་བོན་ནམ། སྔགས་ཐམས་ཅད་ཀྱི་དང་པོར་ཨོཾ་གྱི་རྣམ་པ་དང༌། མཐར་ནི་སྭཱ་ཧཱ། ཧཱུྂ་ཕཊ྄་ཀྱི་རྣམ་པའི་ནང་དུ་བཅུག་སྟེ་བཟླས་པ་བྱེད་པར་གསུངས་སོ། །གྲོང་ཁྱེར་དཀྲུགས་པའི་སྔགས་ལ་ཡང༌། ཕྱིའི་གྲོང་ཁྱེར་དཀྲུགས་པ་དང༌། ནང་གི་གྲོང་ཁྱེར་དཀྲུགས་པ་དང་བཅས་ཏེ་རྣམ་པ་གཉིས། དང་པོ་ཕྱི་རུ་ནི་བསྟན་པ་ལ་གནོད་པ་བྱེད་པའི་གྲོང་ཁྱེར་རམ། མུ་སྟེགས་ཀྱི་གྲོང་ཁྱེར་རམ། ཆོམ་རྐུན་པའི་གྲོང་ཁྱེར་ལ་སོགས་རྣམས་ནི། བསྐྱེད་རིམ་ལ་བརྟན་པ་ཐོབ། རྫོགས་རིམ་ལ་རྟགས་ཐོན་པའི་རྣལ་འབྱོར་པས། ལས་ཚོགས་ཀྱི་སྦྱོར་བས་དཀྲུག་པར་བྱ་བ་ཡིན་ལ། ནང་དུ་ནི་རྩའི་གྲོང་ཁྱེར་ལྟེ་བའི་གནས་སུ་ཨ་ཀ་ཙ་ཊ་ཏ་པ་ཡ་ཤ་ཞེས་པའི་ཡི་གེ་ལྔ་ལ་བགེགས་དཀྲུགས་པའམ། ཡང་ན་དབང་དུ་བྱེད་པར་གསུངས་པ་ཡིན་ནོ། །ལྷ་མོ་བཅོ་ལྔའི་ས་བོན་ལ་ཡང་དང་པོར་ཨོཾ་ནི་བཤད་ཟིན་ལ།

དེ་ཡང་དང་པོ་ཨ་ཐུང་ངུ་བདག་མེད་མའི་ས་བོན། གཉིས་པ་ཨཱ་རིང་པོ་རྡོ་རྗེ་མའི་ས་བོན་དང༌། གསུམ་པ་ཨི་ཐུང་ངུ་གཽ་རཱི་མའི་ས་བོན། བཞི་པ་ཨཱི་རིང་པོ་ལྷ་མོ་ཆུའི་རྣལ་འབྱོར་མ། ལྔ་པ་ཨུ་ཐུང་ངུ་ལྷ་མོ་རྡོ་རྗེ་མཁའ་འགྲོ་མའི་ས་བོན། དྲུག་པ་ཨཱུ་རིང་པོ་ལྷ་མོ་པུཀྐ་སཱིའི་ས་བོན། བདུན་པ་རི་ཐུང་ངུ་ལྷ་མོ་རི་ཁྲོད་མའི་ས་བོན། བརྒྱད་པ་རཱི་རིང་པོ་ལྷ་མོ་གཏུམ་མོའི་ས་བོན། དགུ་པ་ལི་ཐུང་ངུ་ལྷ་མོ་གཡུང་མོའི་ས་བོན། བཅུ་པ་ལིའ་རིང་པོ་ནི་ལྷ་མོ་གཽ་རཱི་མའི་ས་བོན། བཅུ་གཅིག་པ་ཨེ་ཐུང་ངུ་ནི་ལྷ་མོ་ཆོམ་རྐུན་མའི་ས་བོན། བཅུ་གཉིས་པ་ཨཱཻ་རིང་པོ་ནི་ལྷ་མོ་རོ་ལངས་མའི་ས་བོན། བཅུ་གསུམ་པ་ཨོ་ཐུང་ངུ་ནི་ལྷ་མོ་གྷསྨ་རཱིའི་ས་བོན། བཅུ་བཞི་པ་ཨཽ་རིང་པོ་ནི་ལྷ་མོ་ས་སྤྱོད་མའི་ས་བོན། བཅོ་ལྔ་པ་ཨཾ་ནི་ལྷ་མོ་མཁའ་སྤྱོད་མའི་ས་བོན་ཡིན་ཏེ། སྒྲ་ཇི་བཞིན་པའི་བཤད་པའོ། །ནང་དོན་དུ་ནི་ཡར་ངོའི་ཆ་དག་པ་ཚེས་གཅིག་ནས་བཅོ་ལྔའི་བར་གྱི་ཁམས་དྭངས་མ་སྤྱི་བོར་སླེབ་པའི་བར་དུའོ། །དེ་ཡང་ཚེས་གཅིག་ལ་རྐང་པའི་མཐེ་བོང༌། ཚེས་གཉིས་ལ་རྐང་པའི་བོལ། ཚེས་གསུམ་ལ་པུས་མོ། ཚེས་བཞི་ལ་གསང་བའི་གནས། ཚེས་ལྔ་ལ་ལྟེ་བ། ཚེས་དྲུག་ལ་སྙིང་ག ཚེས་བདུན་ལ་ལག་པའི་མཐེ་བོང༌། ཚེས་བརྒྱད་ལ་ལག་པའི་མཁྲིག་མ། ཚེས་དགུ་ལ་གྲུ་མོ། ཚེས་བཅུ་ལ་དཔུང་པ། ཚེས་བཅུ་གཅིག་ལ་མགྲིན་པ། ཚེས་བཅུ་གཉིས་ལ་རྣ་ལྟག ཚེས་བཅུ་གསུམ་ལ་སྣའི་གཤོག་པ། ཚེས་བཅུ་བཞི་ལ་སྤྱི་བོ། ཚེས་བཅོ་ལྔ་ལ་གཙུག་ཏོར་གྱི་བར་དུ་དྭངས་མ་བྱང་ཆུབ་སེམས་ཀྱིས་གང་བའོ། །དེ་ལྟར་ཡར་ངོའི་ཆ་རྣམ་པར་དག་པ་ཟླ་བ་ཉ་གང་བ་དང་ལྷ་མོ་བཅོ་ལྔ་ཡོངས་སུ་རྫོགས་པའོ། །དེ་བཞིན་དུ་མར་ངོའི་ཆ་ལའང་ལུགས་ལས་ལྡོག་སྟེ་ཤེས་པར་བྱའོ། །དེས་རྣལ་འབྱོར་མ་རྣམས་ཀྱི་ས་བོན་བཤད་ཟིན་ཏོ། །ཧེ་རུ་ཀ་གསུམ་གྱི་སྔགས་ནི། ཨོཾ་ནི་གོང་དང་མཐུན་ལ། ཏྲཻ་ལོཀྱ་ཞེས་པ་ནི་འཇིག་རྟེན་གསུམ་ཡིན་ལ།

ཀྵེ་པ་ནི་ཁོས་ཤིག་ཅེས་པའི་དོན་ཏེ། མདོར་བསྡུ་ན་འཇིག་རྟེན་གསུམ་མམ་སྲིད་པ་གསུམ་འཇོམས་པར་གྱིས་ཤིག་ཅེས་པའི་དོན་ཡིན་ལ། ཧཱུྂ་ཧཱུྂ་ཧཱུྂ་གསུམ་ནི་གོང་དང་མཐུན་ལ། ཨོཾ་ཛྭ་ལ་ཛྭ་ལ་ཞེས་པ་ནི། འབར་བ་འབར་བ་ཞེས་པའི་དོན་ཡིན་ལ། གང་ལ་འབར་ན་ཉོན་མོངས་པའི་བུད་ཤིང་གི་ཚོགས་སྲེག་པར་བྱེད་པ་ནི་འབར་བ་ཞེས་པའི་དོན་ནོ། །ཕྱག་བཞི་པའི་སྔགས་སོ། །ཨོཾ་ཀི་ཊི་ཀི་ཊི་ཞེས་པ་ནི་ཁོས་ཤིག་ཁོས་ཤིག་ཅེས་པའི་དོན་ཡིན་ལ། བཛྲ་ཞེས་པ་ནི་རྡོ་རྗེའི་དོན་ཡིན་ལ། ཧཱུྂ་ཧྃའུ་ཧཱུྂ་གསུམ་ནི་སྐུ་གསུང་ཐུགས་གསུམ་ཡིན་ནོ། །དེས་བཟླས་པའི་སྔགས་བསྟན་ཟིན་ཏོ། །ཨོཾ་ཨཱཿཧཱུྂ་ཞེས་པ་ནི་སྐུ་གསུང་ཐུགས་བྱིན་གྱིས་བརླབ་པའི་སྔགས་སོ། །ཨོཾ་རཀྵ་རཀྵ་ཞེས་པ་ནི་སྲུངས་ཤིག་སྲུངས་ཤིག་ཅེས་པའི་དོན་ཡིན་ལ། གང་བསྲུང་ན་ས་སྲུངས་ཤིག་ཅེས་པའམ་ཡང་ན་སྦྱོངས་ཤིག་ཅེས་པའི་དོན་ནོ། །ཧཱུྂ་དང་ཕཊ྄་ཞེས་པ་ནི་གོང་དུ་བསྟན་ཟིན་ཏོ། །ལས་ཚོགས་སྒྲུབ་པའི་སྔགས་ལ་ཡང་ལྷ་མོ་བདུན་གྱི་ལས་སྔགས། ཀུ་རུ་ཀུལླེའི་སྔགས། ཆར་འབབ་པའི་ཆོ་ག སྤྲིན་དྲལ་བ། ལས་ཕྲན་ཚིགས་སྒྲུབ་པའི་སྔགས། ལས་སྒྲུབ་པའི་ལྷ་མོ་བདུན་གྱི་སྔགས། དུད་འགྲོ་བསད་པ་དང་བཅས་ཏེ་རྣམ་པ་དྲུག་ཡོད་པ་ལས། དང་པོ་ནི། ཨོཾ་ཧཱུྂ་སྭཱ་ཧཱ་ཞེས་པས་རྣམ་པར་རྟོག་པ་འགུགས་པར་བྱེད་པ་དང༌། ཕྱི་རོལ་ཏུ་བསྒྲུབ་བྱ་འགུགས་པར་བྱེད་པ་ཡིན་ནོ། །ཨོཾ་གྷུ་སྭཱ་ཧཱ་ཞེས་པ་ནི། ཕྱི་རོལ་ཏུ་བསྒྲུབ་བྱ་གསོད་པར་བྱེད་པའམ་ནང་དོན་དུ་རྣམ་པར་རྟོག་པའི་ཚོགས་གསོད་པར་བྱེད་པའོ། །ཨོཾ་ཨཾ་སྭཱ་ཧཱ་ཞེས་པ་ནི་ཕྱི་རོལ་ཏུ་ཕྱག་རྒྱ་ལ་སོགས་པ་དབང་དུ་བྱེད་པའམ་ནང་དོན་དུ་མི་རྟོག་པ་དབང་དུ་བྱེད་པའོ། །ཨོཾ་ཁཾ་སྭཱ་ཧཱ་ཞེས་པའི་དོན་ནི་སྒྲུབ་བྱ་གནས་ནས་སྐྲོད་པར་བྱེད་པའོ། །ནང་དོན་དུ་རྣམ་པར་རྟོག་པའམ་ཉོན་མོངས་པ་གནས་ནས་སྐྲོད་པར་བྱེད་པའོ། ཨོཾ་ཛྲིཾ་སྭ་ཧཱ་ཞེས་པ་ནི་བསྒྲུབ་བྱ་ལ་མི་གཞན་ནམ་གྲོགས་ལ་སོགས་པས་སྡང་བར་བྱེད་པའོ། །ནང་དོན་དུ་རྣམ་པར་རྟོག་པའི་ཚོགས་ལ་གཉེན་པོ་ཡེ་ཤེས་ཀྱིས་སྡང་བར་བྱེད་པའོ། །ཨོཾ་བུཾ་སྭཱ་ཧཱ་ཞེས་པའི་དོན་ནི་མངོན་སྤྱོད་ཀྱི་ལས་ཏེ་བསྒྲུབ་བྱ་ལ་ཚ་བ་ལ་སོགས་པའི་རིམས་ཀྱིས་འདེབས་པར་བྱེད་པའོ། །ནང་དོན་དུ་རྣམ་པར་རྟོག་པའམ།

ཉོན་མོངས་པའི་ཚོགས་ལ་བསྐྱེད་རྫོགས་ལ་སོགས་པའི་གཉེན་པོའི་རིམས་ཀྱིས་འདེབས་པར་བྱེད་པའོ། །དེས་ལྷ་མོ་བདུན་གྱི་ལས་སྔགས་བསྟན་ཟིན་ཏོ། །ཨོཾ་ཞེས་པ་ནི་གོང་དུ་བསྟན་ཟིན་ལ། ཀུ་རུ་ཀུལླེ་ནི་དབང་དུ་བྱེད་པའི་སྔགས་ཏེ། ཧྲཱིཿནི་ལྷ་མོ་དེའི་ས་བོན་ནོ། སྭཱ་ཧཱ་ཞེས་པ་གོང་དུ་བསྟན་ཟིན་ཏོ། །ཆར་འབེབས་པ་ནི། ཨཿཕུས་ཏེ་བག་ཟན་གྱི་རྣམ་པས་མཐའ་ཡས་ཀྱི་གཟུགས་བརྙན་བྱས་ལ། བདུད་རྩི་ལྔ་སྟེ་དྲི་ཆེན་ལ་སོགས་བླུག་པས་བྱུག་པའོ། །མེ་ཏོག་སྔོན་པོས་ནི་བྱུག ཀླུ་འདུལ་བར་བྱེད་པའི་ཁུ་བས་ཏེ་ཞ་ཉེ་ནག་པོའི་ཁུ་བས་ནི་བྱུག གླང་པོ་ཆེའི་ཆང་སྟེ་ལུགས་གཞན་དུ་ནི། གི་ཝཾ་ལ་སོགས་པར་བཤད་པ་མང་དུ་ཡོད་ལ། འདིར་ནི་གླང་པོ་ཆེ་གླང་མོ་ལ་ཞུགས་པའི་རྣ་བའི་རྔུལ་ཆུས་ནི་མཐའ་ཡས་ཀྱི་མགོ་བོ་བྱུགས། རྫའི་ཁམ་ཕོར་ཁ་སྦྱོར་དུ་ནི་མཐའ་ཡས་ཀྱི་གཟུགས་ཞུགས། ཆུ་མི་འགྲོ་བར་བྱ་བའི་ཕྱིར་མཚམས་མར་གྱིས་བྱུག བ་ནག་མོའི་འོ་མས་ནི་རྫའི་ཁམ་ཕོར་དགང༌། གཞོན་ནུ་མ་ནག་མོས་ཏེ་བུ་མོ་གྲོང་པའི་ཆོས་ཀྱི་མ་གོས་པས་བཀལ་པའི་སྐུད་པ་ནག་པོས་ནི་ཁམ་ཕོར་གྱི་མགུལ་པ་དཀྲིས་ལ། རླུང་གི་ཕྱོགས་སུ་སྟེ་ནུབ་བྱང་མཚམས་སུ་རྫིང་བུ་ཚད་དང་ལྡན་པ་བཤམས་ཏེ། ཀླུ་མཐའ་ཡས་ཀྱི་གཟུགས་བརྙན་རྫིང་བུའི་ནང་དུ་བཞག་གོ། །རྫིང་བུ་དེའི་འགྲམ་དུ་དཀྱིལ་འཁོར་བཞེངས་པར་བྱ་སྟེ། དུར་ཁྲོད་ཀྱི་སོལ་བས་ནི་རྡུལ་ཚོན་ནག་པོ་དང༌། སྐྱེས་པའི་རུས་པའི་ཕྱེ་མས་ནི་རྡུལ་མཚོན་དཀར་པོ་དང༌། སྨན་ལྡོང་རོས་ཀྱི་རྡུལ་མཚོན་སེར་པོ་དང༌། དུར་ཁྲོད་ཀྱི་སོ་ཕག་སྟེ་རོ་བསྲེགས་པའི་སོ་ཕག་གིས་ནི་རྡུལ་ཚོན་དམར་པོ། སྐྱེས་པའི་རུས་པའི་ཕྱེ་མ་དག་གིས་ཏེ་མང་པོས་ནི་རྡུལ་མཚོན་ལྗང་ཁུ་བྱས་ལ། རྡུལ་མཚོན་དེ་རྣམས་ཀྱིས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་བཞེངས་པར་བྱ་སྟེ། དུར་ཁྲོད་ཀྱི་སྲད་བུས་ཏེ་རོ་རས་ཀྱི་སྐུད་པས་ཐིག་གདབ་ལ་རྫིང་བུའི་འགྲམ་དེར་དཀྱིལ་འཁོར་བཞེངས་པར་བྱའོ། །དེའི་འོག་ཏུ་མཐའ་ཡས་མནན་པའི་ཀྱཻ་རྡོ་རྗེ་ཞལ་བརྒྱད་པ།

ཞབས་བཞི་པ། ཕྱག་བཅུ་དྲུག་གིས་བརྒྱན་པ། སྤྱན་ཉི་ཤུ་རྩ་བཞི་ཕྱེ་བ། མི་མ་ཡིན་པ་ལ་སོགས་པ་འཇིགས་པའམ། བདུད་ལ་སོགས་པ་འཇིགས་པར་མཛད་པ་བྲིའོ། །དེ་ནས་སློབ་དཔོན་གྱི་ནང་གི་མ་རུངས་པའི་སེམས་ཀྱི་དབེན་པའི་གནས་དེར་སྔགས་བཟླས་ཏེ། སྔགས་དེ་ཡང༌། ཨོཾ་གྷུ་རུ་གྷུ་རུ་ཧཱུཾ་གྷུ་ཌུ་གྷུ་ཌུ་ཞེས་པ་ནས། ཕུཿཕུཿཞེས་པ་བརྒྱད་ཀྱི་བར་དུ་སྭཱ་ཧཱའི་བར་ཀླུ་ལ་ཆར་འབབ་པའམ། གཟིར་བའི་བསམ་པས་བཟླས་པར་བྱའོ། །གལ་ཏེ་ཆར་མི་འབབ་ན། དེའི་ཚེ་སྔགས་འདི་འབྲུ་རེ་རེ་ནས་བཟློག་ལ་བཟླས་པས། ཆར་ངེས་པར་འབབ་བོ། །གལ་ཏེ་མི་འབབ་ན་དེའི་ཚེ་ཀླུ་རྣམས་ཀྱི་མགོ་བོ་ཨརྫ་ཀའི་དོག་པ་སྟེ། མེ་ཏོག་པདྨ་ཆེན་པོ་ལྟར་འགས་སོ། །ཆར་འབེབས་པའི་ཆོ་གའོ། །ཆར་ཆེས་ན་སྤྲིན་དྲལ་བའི་ཆོ་ག་ནི། ཨོཾ་ཨཱརྻ་ཤྨ་ཤཱ་ན་པྲི་ཡཱ་མ་ཧཱུྂ་ཧཱུྂ་ཧཱུྂ་ཕཊ྄། ཞེས་རྣལ་འབྱོར་ཅན་གྱིས་བརྗོད་ན་ཆར་འཆད་པར་འགྱུར་རོ། །ལས་ཅི་ལ་ཡང་རྡོ་རྗེ་གྲི་གུག་གི་ཆོ་ག་དང༌། ལྷ་དགས་པ་དང༌། ཚ་བས་གདུང་བ་དང༌། ཆང་སྐྱུག་པ་དང༌། རབ་ཏུ་མྱོས་མ་དབང་དུ་བྱེད་པ་དང༌། ཉི་ཟླ་འཛིན་པ་དང༌། པྲ་དབབ་པ་དང༌། ལྷ་མོ་བདུན་གྱི་མིང་དང་པོ་ནི། ཕ་རོལ་གྱི་སྡེ་རྣམ་པར་འཇོམས་པའི་ཕྱིར། ཁ་ཊཱི་ཀའི་སྒྲུབ་པ་བྱ་སྟེ། ཁ་ཊིའ་ཀ་རྡོ་རྒྱུས་དང༌། བདུད་རྩི་ལྔ་དང༌། ཀུ་ཐཱ་ར་ཙྪིནྡྷ་སྟེ་རྒྱ་སྐག་གི་ཁུ་བ་དང་ལྷན་ཅིག་བཏགས་ལ་རིལ་བུ་བྱ་སྟེ་རྐང་པའི་འོག་ཏུ་མནན་ལ་སྔགས་ནི། ཨོཾ་བཛྲ་ཀརྟཱ་རི་ཧེ་བཛྲ་ཡ་ཧཱུྂ་ཧཱུྂ་ཧཱུྂ་ཕཊ྄། ཉེ་བའི་སྙིང་པོའོ། །དངོས་གྲུབ་ཀྱི་དོན་དུ་བྱེ་བ་བཟླས་ཏེ་ལས་ལ་སྦྱར་བའི་སྔོན་དུ་ཡང༌། བསྙེན་པ་འབུམ་བཟླས་ཏེ། དེ་ལྟར་བསྒྲུབས་ལ། རིལ་བ་སྤྱི་བླུགས་ཀྱི་མགྲིན་པ་ལ་རྡོ་རྒྱུས་ཀྱི་རི་མོ་བྱས་ཏེ། བསྐོར་ནས་བཅད་ན་དགྲ་ཐམས་ཅད་ཀྱི་མགོ་མེད་པར་འགྱུར་རོ། ལྷ་དགས་པའི་ཆོ་ག་ནི་ལྷ་དགས་པར་འདོད་པས་ཐིག་ལེ་བསྒྲུབས་ཏེ་ཚངས་པའི་ས་བོན་སྐར་མ་རྒྱལ་ལ་བསྒྲུབ་ན།

ཀུ་ཐཱ་ར་ཙྪིནྡྷ་སྟེ་རྒྱ་སྐག་གི་ཁུ་བ་བསྲེས་ལ། ཉི་མ་གཟས་ཟིན་པ་ན་མི་བསྐྱོད་པ་དང་དྲི་ཆུ་དང་བཏགས་ཅིང་དགྲ་སྟྭའི་གཟུགས་བྱས་ཏེ་དེ་རྐང་པའི་འོག་ཏུ་མནན་ནས། སྔགས་ནི། ཨོཾ་བཛྲ་ཀུ་ཐཱ་རཱ་ཕཱ་ཊ་ཡཱ་ཕཱ་ཊ་ཡ་ཧཱུྂ་ཧཱུྂ་ཧཱུྂ་ཕཊ྄་སྭཱ་ཧཱཿ ཞེས་བརྗོད་ན་མུ་སྟེགས་ཀྱི་ལྷ་རྣམས་དགས་པར་འགྱུར་རོ། །སྔོན་སློབ་དཔོན་བིརྺ་པས་བསྒྲུབས་ཞེས་གྲགས་སོ། །དེ་བཞིན་དུ་ཚ་བས་གདུང་བར་འདོད་པ་ལ་ཡང༌། ཨརྐཀའི་ལོ་མ་སྟེ་འབྲས་སཱ་ལུའི་ལོ་མ་ལ་དུག་དང་སྐེ་ཚེ་དང་ཙི་ཏྲ་ཀའི་ཁུ་བས་དགྲ་བོའི་མིང་བྲིས་ཤིང་འབྲས་ཕུབ་ཀྱི་མེ་ལ་བདུགས་ཤིང་སྔགས་ནི། ཨོཾ་ཧེ་བཛྲ་ཛྭ་ར་ཛྭ་ར་ཤ་ཏྲུཾ྄་བྷྲཱུཾ་ཧཱུྂ་ཧཱུྂ་ཕཊ྄་སྭཱ་ཧཱ། ཞེས་ཁྲི་བཟླས་ན་བསྒྲུབ་བྱ་ལ་ཚ་བའི་རིམས་ཀྱིས་འདེབས་པར་འགྱུར་རོ། །ཆང་སྐྱུག་པ་བྱ་བར་འདོད་པས་བསྒྲུབ་བྱའི་ལྟེ་བར་ཡཾ་ལས་རླུང་གི་དཀྱིལ་འཁོར་བསྒོམ་ཞིང༌། མཾ་གྱི་རྣམ་པ་ལ་ཆང་ལྟོ་བར་རྣམ་པར་བསྒོམས་ཏེ་སྐྱུག་པར་བྱེད་པར་བལྟས་ཏེ་བསྒོམ་ན་ཆང་མྱུར་དུ་སྐྱུག་པར་འགྱུར་རོ། །ཆང་སྐྱུག་པའི་ཆོ་གའོ། །རབ་ཏུ་མྱོས་མ་དབང་དུ་བྱ་བར་འདོད་པས། མྱ་ངན་མེད་པའི་ཟླ་བ་དཔྱིད་ཟླ་འབྲིང་པོའི་སྐར་མ་རྒྱལ་ལ་མྱ་ངན་མེད་པའི་ཤིང་ཨ་ཤོ་ཏའི་འོག་ཏུ་སོང་སྟེ། གོས་དམར་པོ་གྱོན་ནས་མྱོས་བྱེད་ཀྱི་འབྲས་བུ་སྟེ་མྱོས་པར་བྱེད་པའི་ཤིང་ཐོག་ཟོས་ལ་སྔགས་ནི། ཨོཾ་ཨ་མུ་ཀཾ་མེ་ཧྲཱིཿབ་སཱི་བྷ་ཝ་ཏུ་སྭཱ་ཧཱ། བསྐྱེད་རིམ་ལ་བརྟན་པ་ཐོབ་ཅིང་རྫོགས་རིམ་ལ་རྟགས་ཐོན་པའི་རྣལ་འབྱོར་པས་ཁྲི་བཟླས་པས་འོང་བར་འགྱུར་རོ། །ཟླ་བ་དང་ཉི་མ་དབང་དུ་བྱ་བར་འདོད་པས། སཱ་ལུ་བརྟགས་པ་ཅན་དེ་འབྲས་ཀྱི་རྒྱུའམ་ཟན་ལ་ཟླ་བ་དང་ཉི་མའི་གཟུགས་བྱས་ཏེ་རྡོ་རྗེའི་ཆུ་སྟེ་དྲི་ཆུ་ལ་འཇུག་ཅིང་སྔགས་ནི། ཨོཾ་བཛྲ་ཨརྐཀ་མཱ་ཙ་ལ་མཱ་ཙ་ལཱ་ཏིཥྛ་ཏིཥྛ་ཧེ་བཛྲ་ཡ་ཧཱུཾ་ཧཱུཾ་ཧཱུཾ་ཕཊ྄་སྭཱ་ཧཱ། ཞེས་བརྗོད་ན་ཟླ་བ་དང་ཉི་མ་དབང་དུ་འགྱུར་བ་སྟེ།

རྣལ་འབྱོར་ཅན་གྱིས་ངེས་པའོ། །ཟླ་བ་དང་ཉི་མ་རྣམ་པར་འཛིན་པ་ཞེས་བྱ་བའི་ཆོ་གའོ། །རྡོ་རྗེ་ཀརྨ་སྲ་སེ་ན་འབབ་པར་འདོད་པས། ཨོཾ་ན་གྲཱ་ན་གྲཱ་ཞེས་དུས་མ་ཡིན་པའི་དུས་སྟེ། རྐུན་པོས་ནོར་ཁྱེར་བ་ལ་སོགས་པའི་དུས་སུ། གཞོན་ནུ་མ་གྲོང་པའི་ཆོས་ཀྱིས་མ་གོས་པའི་མིག་ལ་ལན་བརྒྱ་རྩ་བརྒྱད་གདབ་བོ། །སྙན་གསན་དབབ་པ་ཡང་དུས་ཚོད་འདིའི་དུས་སུ་ཁྱོད་ཀྱིས་ངའི་དོན་སྒྲུབ་དགོས་སོ་ཞེས་བརྗོད་པར་བྱའོ། །ཚེས་བཅུ་བཞི་པའམ་བརྒྱད་པའམ་ལྔའི་དུས་སུ་བུམ་པ་ལ་སོགས་པའི་མཆོད་རྫས་རྣམས་བཤམས་ལ་འབྲུ་མར་དང་ཨ་ལཀྟའི་ཁུ་བ་ཡང་པདྨ་རཀྟ་སྟེ་དེ་ལ་ལན་བརྒྱ་རྩ་བརྒྱད་མངོན་པར་སྔགས་སོ། །དེ་ནས་མངོན་པར་སྔགས་པའི་ཨ་ལཀྟའི་ཁུ་བས་བསྔགས་པའི་མཐེ་བོང་རྒན་པོ་སྟེ། རང་གི་མཐེ་བོང་རྒན་པོ་ལ་བྱུགས་ནས་འབྲུ་མར་གྱིས་ཀྱང་བྱུགས་ལ། སྙན་གསན་དབབ་པའི་གཞོན་ནུ་མ་ལ་བསྟན་ཏེ་ངའི་རྫས་སུས་ཁྱེར་སྨྲོས་ཞེས་བརྗོད་ན། གཞོན་ནུ་མ་དེས་སྔགས་པ་དེ་ལ་སྨྲས་པ། ཡུལ་ཆེ་གེ་མོ་ནས་མི་ཆེ་གེ་མོ་ཞེས་བྱ་བས་ཁྱེར་རོ། །ཞེས་བརྗོད་པར་འགྱུར་རོ། །རྡོ་རྗེ་ཀརྨ་སྲ་སེ་ན་དབབ་པ་ཞེས་བྱ་བའི་ཆོ་གའོ། །དུད་འགྲོ་སྐྲོད་པ་ལའང༌། བེ་ཌུ་ཡཱ་བེ་ཌུ་ཡཱ་ཞེས་བརྗོད་ན་གླང་པོ་ཆེ་འབྲོས་པར་འགྱུར་རོ། །མམྨཱ་མམྨཱ་ཞེས་བརྗོད་ན་སྟག་འབྲོས་པར་འགྱུར་རོ། །ཏེལླི་ཡཱ་ཏེལླི་ཡཱ་ཞེས་བརྗོད་ན་བསེ་འབྲོས་པར་འགྱུར་རོ། །ཨི་ལི་མི་ལི་ཕུཿཕུཿ ཞེས་བརྗོད་ན་སྦྲུལ་འབྲོས་པར་འགྱུར་རོ། །ནོར་སྐྱོང་འདུལ་བའི་ཕྱག་གི་སོར་མོ་ལྔ་བསྒྲེང་བ་སྟེ་དེ་ལྟ་བུའི་ལག་པ་རབ་ཏུ་བསྟན་ན་ཁྱི་འབྲོས་པ་ལ་སོགས་པ་རྣལ་འབྱོར་ཅན་གྱིས་འགྲུབ་བོ། །ལྷ་མོ་རྡོ་རྗེ་མའི་རྣལ་འབྱོར་ལས་རེངས་པར་བྱེད་པ་དང༌། ལྷ་མོ་དཀར་མོའི་རྣལ་འབྱོར་ལས་སྐྲོད་པར་བྱེད་པ་དང༌། ལྷ་མོ་ཆུའི་རྣལ་འབྱོར་ལས་དབང་དུ་བྱེད་པ་དང༌། རྡོ་རྗེ་རྣལ་འབྱོར་མའི་སྒོ་ནས་སྡང་བར་བྱེད་པ་དང༌།

བདག་མེད་མའི་རྣལ་འབྱོར་ལས་གསོད་པར་བྱེད་པ་དང༌། ས་སྤྱོད་མའི་རྣལ་འབྱོར་ལས་འགུགས་པར་བྱེད་པ་དང༌། མཁའ་སྤྱོད་མའི་རྣལ་འབྱོར་ལས་རིམས་ཀྱིས་འདེབས་པར་བྱེད་པ་ལ་སོགས་གོང་དུ་བཤད་མ་ཐག་པ་རྣམས་ཡིན་ནོ། །དེ་རྣམས་ཀྱི་ལས་སྦྱོར་ཡང་བརྟུལ་ཞུགས་ཅན་གྱི་རྣལ་འབྱོར་པ་སྟེ། བརྟུལ་བ་ནི་རྣམ་པར་རྟོག་པའི་ཚོགས་སམ་ཉོན་མོངས་པ་རྣམས་ཡིན་ལ། ཞུགས་པ་ནི་མི་རྟོག་པའམ་ཡེ་ཤེས་ཆེན་པོའི་ངང་དུ་ཞུགས་པའོ། །དེ་གཉིས་དང་ལྡན་པའི་རྣལ་འབྱོར་པ་དེས་ལས་དེ་རྣམས་བསྒྲུབ་པར་བྱ་བ་ཡིན་ནོ། །ལེའུའི་མིང་ནི་ཡིད་སྐྱོབ་པར་བྱེད་པ་སྔགས་ཀྱི་ལེའུ་སྟེ་གྲངས་ཀྱི་གནས་གཞན་གཉིས་པའི་རྣམ་པར་བཤད་པའོ།། ༈ །།ལེའུ་གསུམ་པ་ལྷའི་ལེའུ་འདི་ལ་ཡང༌། ལེའུ་སྔ་ཕྱི་དང་མངོན་རྟོགས་ཀྱི་འབྲེལ། ལེའུ་མདོར་བསྟན་རྒྱས་བཤད་ཀྱི་འབྲེལ་དང་བཅས་ཏེ་རྣམ་པ་གསུམ་ཡོད་པ་ལས། ལེའུ་སྔ་ཕྱིའི་འབྲེལ་ནི། གཉིས་པ་སྔགས་ཀྱི་ལེའུ་དེ་ཉིད་ལ་ཡང་ལྷ་མེད་ན་མི་འགྲུབ་བོ་ཞེས་འཆད་པར་བྱེད་པ་ལ། ལྷའི་ལེའུ་འདི་བྱུང༌། ལེའུ་མངོན་རྟོགས་ནི་སོ་སོའི་སྐབས་སུ་འབྲེལ་ལ། ལེའུ་མདོར་བསྟན་རྒྱས་བཤད་ཀྱི་འབྲེལ་ནི། ལེའུ་དང་པོར་ལྷ་རྣམས་ཇི་ལྟར་འབྱུང་བའོ། །ཞེས་བཤད་པ་དེ་འདིར་རྒྱས་པར་འཆད་པར་བྱེད་དོ། །ལེའུ་འདི་ལ་ཡང་མཚམས་སྦྱར་བ་དང༌། གཞུང་དངོས་དང༌། ལེའུའི་མཚན་བསྟན་པ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་ནི། སྔགས་ཀྱི་ལེའུ་བཤད་པའི་རྗེས་དེ་ནས། ལྷའི་ལེའུ་བཤད་པར་བྱའོ་ཞེས་བཤད་པར་དམ་བཅས་པ་ཡིན་ནོ། །ལེའུའི་གཞུང་དངོས་ལ་ཡང༌། ཧེ་རུ་ཀ་བསྐྱེད་པའི་ཆོ་ག་དང༌། སོ་སོའི་ཆོ་ག་དང་བཅས་ཏེ་རྣམ་པ་གཉིས་ཡོད་པ་ལས། དང་པོ་ལ་ཡང༌། རྟེན་བསྐྱེད་པ་དང༌། བརྟེན་པ་ལྷ་བསྐྱེད་པ་དང་བཅས་ཏེ་རྣམ་པ་གཉིས་ཡོད་པ་ལས། དང་པོ་རྟེན་བསྐྱེད་པ་ལ་ཡང་གཞལ་ཡས་ཁང་བསྐྱེད་པ་དང༌། བསྲུང་བའི་འཁོར་ལོ་བསྒོམ་པ་དང༌། བཅས་ཏེ་རྣམ་པ་གཉིས་ཡོད་པ་ལས།

དེ་ཡང་རྟེན་བསྐྱེད་པའི་དང་པོར་སེམས་ཅན་ཐམས་ཅད་ལ་དྲིན་དྲན་པའི་བྱམས་པ་བསྒོམ་པའམ། ཡང་ན་སྡུག་བསྔལ་དང་བྲལ་ན་བསྒོམ་པ་ཡིན་ལ། གཉིས་པ་སྙིང་རྗེ་ནི་སྡུག་བསྔལ་དང་བྲལ་བར་འདོད་པའི་དོན་ཡིན་ལ། གསུམ་པ་ནི་སྡུག་བསྔལ་དང་བྲལ་བས་དགའ་བ་ནི་དགའ་བའི་ངོ་བོ་ཡིན་ལ། སེམས་ཅན་ཐམས་ཅད་ཡིད་དེ་བཞིན་ཉིད་ལ་ལྷན་ཅིག་སྐྱེས་པའི་ཡེ་ཤེས་རྟོགས་པ་ནི་བཏང་སྙོམས་ཀྱི་ངོ་བོ་ཡིན་ཏེ། ལྷའི་བུས་ཞུས་པའི་མདོ་ལས། སེམས་ཅན་བདེ་བར་འདོད་པ་བྱམས་པ་སྟེ། །སྡུག་བསྔལ་བྲལ་བར་འདོད་པ་སྙིང་རྗེ་ཡིན། །སེམས་ཅན་བདེ་བས་དགའ་བ་དགའ་བ་སྟེ། །ཀུན་ལ་སྙོམས་པའི་གཏང་སྙོམས་རྣམ་པར་བསྒོམ། །ཞེས་པ་བཤད་པ་ལྟར་ཧེ་རུ་ཀ་ཐམས་ཅད་བསྐྱེད་པའི་སྔོན་དུ་ཚད་མེད་པ་བཞི་བསྒོམ་པར་བཤད་པ་ཡིན་ནོ། །དེ་ནས་རྡོ་རྗེ་བཞིའི་དང་པོ་ཡང་ནི་སྟོང་པའི་བྱང་ཆུབ་སྟེ་ཞེས་བཤད་པས། དང་པོར་སྟོང་པ་ཉིད་དུ་བསྒོམ་ཞིང༌། དེའི་ངང་ནས་ཧེ་རུ་ཀ་ཞལ་གཅིག་ཕྱག་གཉིས་པ་ནས་ཞལ་བརྒྱད་ཕྱག་བཅུ་དྲུག་པའི་བར་གྱི་ས་བོན་བསྡུ་བས་ཏེ། ཧཱུྂ་ཡིག་སྔོན་པོ་དྲི་མ་མེད་པའི་འོད་ཟེར་འཕྲོ་བ་དང་བཅས་པ་བསྒོམ་པ་ཡིན་ནོ། །གསུམ་པ་གཟུགས་བརྙན་རྫོགས་པ་ནི། ཧཱུྂ་ཡིག་དེ་ཡོངས་སུ་གྱུར་པ་ལས་ཧེ་རུ་ཀ་ཞལ་གཅིག་ཕྱག་གཉིས་པ་ནས་ཞལ་བརྒྱད་ཕྱག་བཅུ་དྲུག་པའི་བར་གྱི་གཟུགས་བརྙན་གང་རུང་ཞིག་རྫོགས་པར་བསྒོམ་པར་བྱ་བ་ཡིན་ནོ། །བཞི་པ་རང་ཉིད་ཧེ་རུ་ཀ་གང་རུང་དུ་གསལ་བའི་ཐུགས་ཀར་ཡིག་འབྲུ་བཀོད་པ་སྟེ་ཧཱུྂ་ཡིག་འོད་ཟེར་དང་བཅས་པ་བསྒོམ་པར་བྱའོ། །དེས་རྡོ་རྗེ་བཞིའི་སྒོ་ནས་བསྐྱེད་པ་བསྟན་ནས། ཆོ་ག་གསུམ་གྱིས་བསྐྱེད་པ་ལ་ཡང་རྟེན་བསྐྱེད་པ་དང་བརྟེན་པ་ལྷ་བསྐྱེད་པ་དང་བཅས་ཏེ་རྣམ་པ་གཉིས། དང་པོ་ནི་རེ་ཕས་ཞེས་པ་ནས་གུར་བཅིང་བ་ཡང་རྣམ་པར་བསྒོམ་པ་ཉིད་ཅེས་པའི་བར་གྱིས་བསྟན་ལ། དེའི་ཚུལ་ཡང་རེ་ཕ་སྟེ་ཉི་མའི་དཀྱིལ་འཁོར་གོང་དུ་བསྟན་པའི་སླད་མ་དག་པའི་ཆོ་གའི་རྗེས་སུ་ཉི་མའི་དཀྱིལ་འཁོར་བསྒོམ་པར་བྱ་བ་ཡིན་ལ།

ཉི་མ་དེའི་སྟེང་དུ་ཧཱུྂ་ཡིག་སྔོན་པོ་དྲི་མ་མེད་པའི་འོད་ཟེར་ལྔ་འཕྲོ་བ་དང་བཅས་པ་ཡོངས་སུ་གྱུར་པ་ལས། སྣ་ཚོགས་རྡོ་རྗེ་ཕྱོགས་ཀྱི་མདོག་ཅན་བསྒོམ་ཞིང༌། རྡོ་རྗེ་དེ་ཉིད་ཀྱི་རྭ་བ་དང༌། དེ་བཞིན་དུ་ས་གཞི་གུར་དང་བཅས་པ་བསྒོམ་ཞིང༌། སྤྲོས་པ་ལ་དགའ་ན་གུར་ནས་བཤད་པའི་ཁྲོ་བོ་བཅུའི་བསྲུང་བའི་འཁོར་ལོ་ཡང་བསྒོམ་པར་གསུངས་སོ། །གཞལ་ཡས་ཁང་བསྒོམ་པ་ལ། དང་པོར་རོ་ནི་རྣམ་བསྒོམ་ཞིང་ཞེས་པས་བསྟན་ལ། དེ་ཡང་འབྱུང་བ་རིམ་བརྩེགས་བསྒོམས་པའི་ལུགས་དང་མི་བསྒོམས་པའི་ལུགས་རྣམ་པ་གཉིས་ཡོད་པ་ལས། སྒོམ་པའི་ལུགས་ནི་གོང་དུ་བསྟན་པའི་སླད་མ་དག་པའི་ཆོ་གའི་རྗེས་སུ་ཨེ་ལས་ཆོས་ཀྱི་འབྱུང་གནས་ཕྱི་དཀར་ནང་དམར་བ། དེའི་སྟེང་དུ་སྣ་ཚོགས་པདྨ་དང༌། དེའི་སྟེང་དུ་ཡཾ་ལས་རླུང་གི་དཀྱིལ་འཁོར་སྔོན་པོ། དེའི་སྟེང་དུ་བཾ་ལས་ཆུ་ཡི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་ལཾ་ལས་སའི་དཀྱིལ་འཁོར། དེའི་སྟེང་དུ་པདྨ་འདབ་བརྒྱད། དེའི་སྟེང་དུ་རྣལ་འབྱོར་པ་བདག་ཉིད་གནས་པར་བསྒོམས་ནས་ཧེ་རུ་ཀ་བསྐྱེད་པའི་རིམ་པ་ལ་མཉམ་པར་འཇོག་པར་བྱེད་པ་ཡིན་ལ། བསྐྱེད་རིམ་དེ་ལྟར་གསལ་བའི་སྙིང་གར་ཉི་མའི་དཀྱིལ་འཁོར་སྒོམ་པར་བྱེད་ཅིང༌། དེའི་སྟེང་དུ་ཧཱུྂ་ཡིག་དྲི་མ་མེད་པའི་འོད་ཟེར་འཕྲོ་བ་བསྒོམ་པ་ཐབས་བདེ་བ་དང་ཤེས་རབ་སྟོང་པ་ཉིད་ཀྱི་རང་བཞིན་ཅན་ཡིན་ལ། ཧཱུྂ་དེ་འོད་དུ་ཞུ་བ་ལས་བྱུང་བའི་རྡོ་རྗེ་སྔོན་པོ་བདུད་བཞི་ལ་སོགས་པ་འཇིགས་པར་བྱེད་པ་ནི་ཆེན་པོ་ཞེས་བརྗོད་པ་ཡིན་ལ། རྡོ་རྗེ་དེ་སྣ་ཚོགས་པདྨའི་དབུས་སུ་བསྒོམ་ཞིང༌། ཡང་ནི་རྡོ་རྗེ་དེའི་ལྟེ་བར་ཧཱུྂ་གིས་དེ་ཉིད་དེ་སྐྱེ་བ་མེད་པའི་བདག་ཉིད་དུ་བསྒོམ་པར་བྱ་བ་ཡིན་ལ། རྡོ་རྗེ་ཧཱུྂ་གི་རྣམ་པར་གྱུར་པར་བལྟས་ནས་བསྒོམ་པར་བྱ་བ་ཡིན་ལ། དེའི་ཚུལ་ཡང་ཧཱུྂ་དེ་ཡོངས་སུ་གྱུར་པ་ལས་ཞེ་སྡང་རྣམ་པར་དག་པ་མི་བསྐྱོད་པའི་བདག་ཉིད་རྣམ་པར་བསྒོམ་ཞིང་ནན་ཏན་གྱིས་བསྒོམ་པར་བྱའོ། །རྡོ་རྗེ་སྐྱེ་བ་མེད་པའི་བདག་ཉིད་ཁ་དོག་ནག་པོ་བྱམས་པ་མི་འགྱུར་བའི་རྟགས་སུ་བསྒོམ།

འདམ་སྐྱེས་ཏེ་པདྨ་སྔོན་པོ་ལྟར་འཁོར་བའི་སྐྱོན་གྱིས་མ་གོས་ཤིང་སྔོ་བསངས་སུ་བསྒོམ་ཞེས་པའི་དོན་ཡིན་ནོ། །ཡང་ན་སྔོ་དང་ཉི་མའི་མདོག་སྟེ་སྔོ་ལ་དམར་བའི་མདངས་ཆགས་པ་ཉིད་དད་པས་ངེས་པར་བསྒོམ་པའོ། །མངོན་བྱང་ལྔས་བསྐྱེད་པ་ལ་ཡང༌། སྔཽན་འགྲོ་དང༌། དངོས་གཞི་དང་བཅས་ཏེ་རྣམ་པ་གཉིས། དང་པོ་ནི། ནམ་མཁར་རྗེ་བཙུན་ཏེ་དད་པ་དང་ལྡན་པ་རྣམས་འཁོར་བའི་རྒྱ་མཚོ་ཆེན་པོ་ལས་སྒྲོལ་བར་བྱེད་པའི་རྗེ་བཙུན་ཏེ། ཀྱཻ་རྡོ་རྗེའི་དཀྱིལ་འཁོར་བལྟས་ནས་ནན་ཏན་དུ་བསྒོམས་ནས་ནི། རྡོ་རྗེ་སྐྱེ་བ་མེད་པའི་སྙིང་རྗེ་ཆེན་པོ་དང་ལྡན་པའི་གཙོ་བོ་དེ་ལ་རུས་པའི་འཁོར་ལོ་ལ་སོགས་པའི་རྒྱན་རྣམས་ཐམས་ཅད་འཛིན་པས་ཏེ། འཆང་བའི་གཽ་རཱི་ལ་སོགས་པའི་ལྷ་མོ་བརྒྱད་པོ་རྣམས་ཀྱིས་ཕྱིའི་མཆོད་པ་མེ་ཏོག་དང་བདུག་སྤོས། ནང་གི་མཆོད་པ་ཤ་ལྔ་དང་བདུད་རྩི་ལྔ། གསང་བའི་མཆོད་པ་བདེ་སྟོང་གཉིས་སུ་མེད་པའམ་སྙོམས་འཇུག་གི་དགའ་བས་མཆོད་པས་ཏེ། དེ་ཡང་ལྷ་མོ་དཀར་མོ་ནི་རི་དྭགས་ཀྱི་མཚན་མ་སྟེ་ཁུ་བའི་སྣོད་འཛིན་ཅིང༌། ཆོམ་རྐུན་མ་ནི་བདུད་ལས་རྒྱལ་བ་ཉི་མ་ཡིན་ལ། ནང་དོན་རཀྟ་ཁམས་བྱང་ཆུབ་ཀྱི་སེམས་དམར་ཆས་གང་བའི་སྣོད་འཛིན་ལ། རོ་ལངས་མ་ནི་དྲི་ཆུའི་སྣོད་འཛིན་པས་ཆུ་ལག་མ་ཞེས་བཤད་པ་ཡིན་ལ། གྷསྨ་རཱི་ནི་སྨན་དྲི་ཆེན་སྣོད་འཛིན་པ་ཡིན་ལ། པུཀྐ་སཱི་ནི་རྡོ་རྗེ་ལག་སྟེ་བདུད་རྩི་ལྔའི་སྣོད་འཛིན་པར་བྱེད་ཅིང༌། དེ་བཞིན་དུ་རི་ཁྲོད་མ་ནི་རོ་སྣ་ཚོགས་ཀྱིས་གང་བའི་སྣོད་འཛིན་ལ། ལྷ་མོ་གདོལ་པ་མོ་ནི་བདེ་བ་དང་སྟོང་པའི་སྒྲ་སྒྲོག་པའི་ཅང་ཏེའུ་བརྡུང་བ་སྟེ། ལྷ་མོ་འདི་རྣམས་ཀྱི་གཙོ་བོ་ཞལ་གཅིག་ཕྱག་གཉིས་པ་ནས། ཞལ་བརྒྱད་ཕྱག་བཅུ་དྲུག་པའི་བར་གྱི་ཧེ་རུ་ཀ་ལ་ཕྱི་ནང་གསང་གསུམ་དེ་ཁོ་ན་ཉིད་ཀྱི་མཆོད་པ་འབུལ་བ་ཡིན་ཞིང༌། ལྷ་མོ་གཡུང་མོ་ནི་བཅོམ་ལྡན་འདས་ཀྱི་སྐུ་ལ་འཁྱུད་པ་སྟེ་བདེ་སྟོང་གི་མཆོད་པ་ཉིད་ཡིན་ལ།

དངོས་གཞི་ལ་ཡང་ཨཱ་ལི་བཅོ་ལྔ་ལས་ཟླ་བའི་དཀྱིལ་འཁོར་དང༌། ཀཱ་ལི་བཅོ་ལྔ་ལས་ཉི་མའི་དཀྱིལ་འཁོར་སླད་མ་དག་པའི་ཆོ་ག་ཚར་བའི་རྗེས་སུ་བསྒོམ་ཞིང༌། དེ་གཉིས་ཀྱི་བར་དུ་ས་བོན་ཡོངས་སུ་གྱུར་པ་ལས་ཧཱུྂ་གི་རྣམ་པར་གྱུར་པ་ནི་དེ་ཉིད་སེམས་དཔའ་ཞེས་བརྗོད་པ་ཡིན་ནོ། །མཆོག་ཏུ་དགའ་བའི་རང་བཞིན་ཅན་གྱིས་ཁུ་བའི་ཧཱུྂ་ཡིག་དེ་ལས་ནམ་མཁའི་དཀྱིལ་འཁོར་ཁྱབ་པའི་རང་གི་ལུས་མཚུངས་ཏེ། ཧཱུྂ་ཡིག་དེའི་ཁ་དོག་དང་མཚུངས་པའི་འོད་ཟེར་སྤྲོས་ཏེ་སེམས་ཅན་གྱི་སྡིག་སྒྲིབ་སྦྱངས། འོད་ཟེར་དེ་ཡང་ཚུར་བསྡུས་ནས་རང་གི་སྙིང་གར་དགུག་པས་ཐིམ་པ་ལས། ཡོ་གི་སྟེ་རྣལ་འབྱོར་པ་བདག་ཉིད་ཞེ་སྡང་རྣམ་པར་དག་པའི་ལྷ་མི་བསྐྱོད་པའི་བདག་ཉིད་དུ་བསྒོམ་ཞིང༌། དེའི་སྐུ་མདོག་ཡང་སྔོ་དང་ཉི་མ་མཚུངས་པའི་མདོག་ཏེ། སྔོ་དམར་དུ་གནས་པར་སྒོམ་པར་བྱེད་དགོས་པ་ཡིན་ལ། དེ་ཡང་སྙིང་རྗེ་འགྱུར་བ་མེད་པའི་བརྡར་མེ་ཏོག་བནྡྷུ་ལྟར་དམར་བའི་སྤྱན་དང་ལྡན་ཞིང༌། བྱང་ཆུབ་ཀྱི་སེམས་མི་ཉམས་པའི་བརྡར་སྐྲ་སེར་པོ་གྱེན་དུ་བརྫེས་པ། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའམ་རིགས་ལྔ་མཚོན་པའི་ཕྱག་རྒྱ་ལྔའི་རྣམ་པར་བརྒྱན་པས་ཏེ་ཡང་དག་པར་བརྒྱན་ཞེས་པའི་དོན་ཡིན་ལ། ཕྱག་རྒྱ་ལྔ་ཡི་གྲངས་ནི། སྤྱི་བོར་རུས་པའི་འཁོར་ལོ་དང༌། དེ་བཞིན་དུ་རུས་པའི་རྣ་ཆ་དང༌། ནོར་བུ་དང༌། ལག་གདུབ་དང༌། སྐེ་རགས་ཏེ་ལྔ་པོ་འདི་ནི་གོང་དུ་བཤད་པ་ལྟར་མི་བསྐྱོད་པ་འཁོར་ལོ། འོད་དཔག་མེད་རྣ་ཆ། རིན་ཆེན་འབྱུང་ལྡན་མགུལ་རྒྱན། རྣམ་པར་སྣང་མཛད་སྐེ་རགས། དོན་ཡོད་གྲུབ་པ་ལག་གདུབ་སྟེ་རིགས་ལྔའི་བདག་ཉིད་ཅན་ཡིན་ལ། སངས་རྒྱས་ལྔ་རྣམ་པར་དག་པ་འདི་རྣམས་ཕྱག་རྒྱ་ཞེས་རབ་ཏུ་གྲགས་པ་ཡིན་ནོ། །སྤྱན་གསུམ་སྡང་མིག་ཏུ་གཟིགས་ཤིང་བརྒྱད་གཉིས་ཏེ་ལོ་བཅུ་དྲུག་ལོན་པའི་ན་ཚོད་དང་མཐུན་པའི་གཞོན་ཤ་དང་ལྡན་པ་ཡིན་ལ། ཕྱག་མཚན་ནི། གཡོན་གྱི་དང་པོ་ན་རྡོ་རྗེ།

གཉིས་པ་ན་ཐོད་པ། གཡོན་པ་ནས་ཀྱང་བདག་མེད་མ་མཚོན་པའི་ཁ་ཊྭཱཾ་ག་འཛིན་ཅིང༌། དེ་བཞིན་དུ་གཡས་པ་ན་རྡོ་རྗེ་ནག་པོ་རྩེ་ལྔ་པ་འཛིན་ཅིང༌། ཞལ་ནས་ཧཱུྂ་དང་ཕཊ྄་ཀྱི་ཡི་གེ་འདོན་པའི་བདག་ཉིད་ཅན་ཏེ། གཽ་རཱི་ལ་སོགས་པའི་རྣལ་འབྱོར་མ་བརྒྱད་ཀྱིས་ཡོངས་སུ་བསྐོར་ནས། དུར་ཁྲོད་དེ་ཆོས་ཀྱི་དབྱིངས་སམ་བདག་མེད་པའི་དོན་ལ་སེམས་ཅན་རྣམས་ཀྱི་མགོན་པོའམ། རྣལ་འབྱོར་མ་རྣམས་ཀྱི་གཙོ་བོ་ཞལ་གཅིག་ཕྱག་བཞི་པ་རོལ་པས་བཞུགས་པ་ཡིན་ནོ། །ཅིའི་ཕྱིར་དུར་ཁྲོད་ཅེས་བྱ་ཞེ་ན། རོ་གནས་ཞེས་བྱ་བའི་རིགས་པ་འདི་ཡིས་ནི་རྣམ་རྟོག་སྤངས་པའམ། ཡང་ན་ཆོས་ཀྱི་དབྱིངས་སྐྱེ་བ་མེད་པའི་བདག་ཉིད་མཚོན་པར་བྱེད་པའི་དོན་གྱིས་ན། དུར་ཁྲོད་ཅེས་མངོན་པར་བརྗོད་པ་ཡིན་ནོ། །ཕྱག་བཞི་ནི་བདུད་བཞི་ལས་རྣམ་པར་རྒྱལ་བ་རྣམ་པར་དག་པ་སྟེ། ཉོན་མོངས་པ་ལ་སོགས་པའི་བདུད་བཞི་བཅོམ་པའི་དོན་ཡིན་ནོ། །གོང་དུ་བརྗོད་པའི་གཟུགས་དང༌། སྐུ་མདོག་དང༌། ཧཱུྂ་ལས་བྱུང་བའོ། །གོང་དུ་ནི་ཞལ་གཅིག་ཕྱག་གཉིས་པའི་སྐབས་དང་སྦྱར་བར་བྱའོ། །ཕྱག་གཡོན་གྱི་དང་པོ་ན་དངོས་པོ་དང་དངོས་པོ་མེད་པ་རྣམ་པར་དག་པའི་བརྡར་སྐྱེས་པའི་ཐོད་པ་ལྷ་མ་ཡིན་གྱི་ཁྲག་གིས་བཀང་བ་འཛིན་པའོ། །དེ་བཞིན་དུ་གཡས་ཀྱི་ཕྱག་ན་གཟུང་འཛིན་རྣམ་པར་རྟོག་པས་མི་ཕྱེད་པའི་རྡོ་རྗེ། ཕྱག་ལྷག་མ་དག་ནི་གཉིས་ཀྱི་ཤེས་རབ་མ་རྡོ་རྗེ་ཕག་མོ་ལ་འཁྱུད་པ་ནི། སྣང་བས་སྟོང་པ་མི་སྟོང་པའི་ཕྱིར་དང༌། ཤེས་རབ་མ་རྡོ་རྗེ་ཕག་མོ་ནི་བཅོམ་ལྡན་འདས་ཀྱི་གཟུགས་ཅན་ཏེ་སྐུ་མདོག་སྔོན་མོའོ། །ཧེ་རུ་ཀ་བསྐྱེད་པ་སོ་སོའི་ཆོ་ག་ལས་ཕྱག་གཉིས་པ་དང་ཕྱག་བཞི་པའི་བསྐྱེད་རིམ་བསྟན་ནས། གཙོ་བོ་ཞལ་གཅིག་ཕྱག་བཞི་པའི་གནས་སུ་ཞལ་གསུམ་ཕྱག་དྲུག་པ་བསྒོམ་པའི་ཚུལ་ཡང་ས་བོན་གོང་དང་འདྲ་ལ། ཕ་རོལ་ཏུ་ཕྱིན་པ་དྲུག་རྣམ་པར་དག་པའི་ཕྱག་དྲུག་པ། སྐུ་གསུམ་མཚོན་པའི་ཞལ་གསུམ་པ།

གཡོན་དམར་བ། གཡས་ཉི་མ་དང་ཟླ་བ་ལྟ་བུ་སྟེ། སྐུ་མདོག་དཀར་ལ་དམར་བའི་མདངས་ཆགས་པའོ། །དང་པོ་རྩ་ཞལ་སྔོན་པོ་ཆོས་ཉིད་འགྱུར་བ་མེད་པ་མཚོན་པའོ། །སྐུ་གཅེར་བུ་གོང་དུ་ཞལ་གཅིག་ཕྱག་བཞི་པ་དང༌། ཞལ་གཅིག་ཕྱག་གཉིས་པའི་སྐབས་སུ་བསྟན་པའི་སྐུ་མདོག་དང་གཟུགས་ཅན་སྔོ་བསངས་སུ་ཡོད་པའོ། །ཕྱག་རྣམས་ནི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་ཆེན་པོའོ། །ཕྱག་མཚན་ནི། ཕྱག་གཡོན་གྱི་དང་པོ་ན་དུག་གསུམ་གཅོད་པའི་རྩེ་གསུམ། ཕྱག་གཡས་ཀྱི་དང་པོ་ན་གཟུང་འཛིན་གྱིས་མི་ཕྱེད་པའི་རྡོ་རྗེ། ཕྱག་གཡོན་གྱི་གཉིས་པ་ན་བདེ་སྟོང་གི་སྒྲ་སྒྲོགས་པའི་དྲིལ་བུ། ཕྱག་གཡས་ཀྱི་གཉིས་པ་ན་རྣམ་པར་རྟོག་པ་གཅོད་པའི་གྲི་གུག ཕྱག་ལྷག་མ་གཉིས་ཀྱིས་ཡུམ་རྡོ་རྗེ་ལུག་གུ་རྒྱུད་མ་ལ་སྙོམས་པར་འཇུག་པ་སྟེ་འཛིན་པའོ། །བཅོམ་ལྡན་འདས་ཇི་ལྟ་བ་དེ་ལྟར་རྡོ་རྗེ་ལུ་གུ་རྒྱུད་མ་ཡང་སྐུ་མདོག་སྔོན་མོ་སྟེ། གཉིས་ཀའང་གཡས་པ་དང་གཡོན་པ་ན་གྲི་གུག་དང་ཐོད་པ། ཁམས་གསུམ་གྱི་བདག་ཉིད་ཅན་གྱི་རོ་མནན་པ་སྟེ་རྟོག་པ་དང་བྲལ་བའོ། །དེ་ལྟར་ཧེ་རུ་ཀ་གསུམ་གྱི་སྤྱི་དང་བྱེ་བྲག་གི་བསྐྱེད་ཆོག་རྣམས་བསྟན་པའོ། །རྒྱས་པར་ནི་བརྟག་པ་ཕྱི་མའི་ལེའུ་ལྔ་པ་དང༌། བདག་མེད་མའི་བསྐྱེད་ཆོག་འདི་ཉིད་ཀྱི་ལེའུ་བརྒྱད་པ་ནས་རྒྱས་པར་འཆད་པར་བྱེད་དོ། །ལེའུའི་མཚན་ནི་ཕུང་ཁམས་སྐྱེ་མཆེད་རྣམས་གདོད་མ་ནས་རང་བཞིན་གྱིས་ལྷར་གནས་པ་ངོ་སྤྲོད་པ་ལྷའི་ལེའུ་སྟེ། གྲངས་ཀྱི་གནས་གཞན་གསུམ་པའི་རྣམ་པར་བཤད་པའོ།། ༈ །།ལེའུ་བཞི་པ་ལྷ་དབང་བསྐུར་བའི་ལེའུ་ལ་ཡང༌། ལེའུ་སྔ་ཕྱི་དང་མངོན་རྟོགས་ཀྱི་འབྲེལ། ལེའུ་མདོར་བསྟན་རྒྱས་བཤད་ཀྱི་འབྲེལ་དང་བཅས་ཏེ་རྣམ་པ་གསུམ་ཡོད་པ་ལས། ལེའུ་སྔ་ཕྱིའི་འབྲེལ་ནི་ལེའུ་གསུམ་པ་ལྷའི་བསྐྱེད་རིམ་བསྟན་པ་དེ་ལ་ཡང་དབང་མེད་ན་མི་འགྲུབ་བོ། །ཞེས་འཆད་པར་བྱེད་པ་ལ།

ལེའུ་བཞི་པ་ལྷ་དབང་བསྐུར་བའི་ལེའུ་འདི་འཆད། ལེའུའི་མངོན་རྟོགས་ནི་སོ་སོའི་སྐབས་སུ་འབྲེལ་ཞིང༌། མདོར་བསྟན་རྒྱས་བཤད་ཀྱི་འབྲེལ་ནི། ལེའུ་དང་པོར་ཇི་ལྟར་རིགས་པ་ཞེས་པས་མདོར་བསྟན་ནས། ལེའུ་འདི་ཉིད་ཀྱིས་རྒྱས་པར་འཆད་པར་བྱེད། དེ་ལྟར་ལེའུའྀ་འབྲེལ་རྣམས་བཙལ་ནས་ལེའུ་དངོས་ལ་ཡང༌། མཚམས་སྦྱར་བ་དང་གཞུང་དངོས་དང༌། ལེའུའི་མཚན་བསྟན་པ་དང་བཅས་ཏེ་རྣམ་པ་གསུམ། དང་པོ་ནི། ལེའུ་གསུམ་པ་ཧེ་རུ་ཀ་གསུམ་གྱི་བསྐྱེད་པའི་རིམ་པ་ལྷའི་ལེའུ་བཤད་པའི་རྗེས་དེ་ནས་ལྷ་ལ་དབང་བསྐུར་བའི་ལེའུ་བཤད་པར་བྱའོ། །ཞེས་དམ་བཅས་པ་ཡིན་ནོ། །ལེའུའི་གཞུང་དངོས་ལ་ཡང༌། སྤྱན་དྲངས་ཤིང་གསོལ་བ་གདབ་པ་དང༌། དབང་རྫོགས་པར་བསྐུར་བ་དང༌། སྒོམ་པའི་ཐུན་གྱི་གྲངས་དང༌། རྗེས་སུ་སྤྱོད་ལམ་གྱི་རྣལ་འབྱོར་དང་བཅས་ཏེ་རྣམ་པ་བཞི་ཡོད་པ་ལས། དང་པོ་ནི། རང་གི་སྙིང་གར་ཧེ་རུ་ཀ་གསལ་བའི་ཐུགས་ཀར་ས་བོན་ཧཱུྂ་མཐིང་ནག་ཅིག་བསམ་མོ། །ས་བོན་དེ་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས་སྤྲོས་ཏེ་འོད་ཟེར་དེས། འདོད་པ་དང༌། གཟུགས་དང༌། གཟུགས་མེད་པའི་ཁམས་གསུམ་མམ། སྐུ་གསུང་ཐུགས་རང་བཞིན་གྱིས་རྣམ་པར་དག་པ་ལ་གནས་པའི་སངས་རྒྱས་ཐམས་ཅད་མ་ལུས་པ་སྤྱན་དྲངས་ལ། མ་མོ་བརྒྱད་པོ་སྟེ། ལྷ་མོ་གཽ་རཱི་མ་ལ་སོགས་པ་བརྒྱད་པོ་རྣམས་ཀྱིས་ཕྱི་ནང་གསང་གསུམ། དེ་ཁོ་ན་ཉིད་ཀྱི་མཆོད་པས་གསོལ་བ་གདབ་པར་བྱའོ། །དེའི་ཚུལ་ཡང་བཅོམ་ལྡན་འདས་བདག་ཉིད་ལྷར་གནས་པ་ལ་དབང་བསྐུར་དུ་གསོལ་ཞེས་པའམ། ཡང་ན་བདག་ལ་མངོན་པར་དབང་བསྐུར་དུ་གསོལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ་ཞེས་བརྗོད་པས། ཡེ་ཤེས་ཀྱི་བདུད་རྩི་ལྔས་གང་བའི་བུམ་པ་ལྔས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་ཀྱིས་དབང་བསྐུར་བར་བྱའོ། །ཞེས་པ་ནི་དབང་བསྐུར་བར་འགྱུར་རོ་ཞེས་པའི་དོན་ནོ། །དབང་བསྐུར་རྫོགས་པར་ཐོབ་པའི་རྟགས་ནི།

དབང་བསྐུར་བའི་ཚེ་ན་ལྷའི་མེ་ཏོག་གི་ཆར་འབབ་པར་འགྱུར་ཞིང་བར་སྣང་ལ་རྔའི་སྒྲ་འབྱུང་བར་འགྱུར་རོ། །གུར་གུམ་ལ་སོགས་པའི་དྲི་བཟང་པོ་དང་བཅས་པའི་སྨན་སྣ་ཚོགས་ཀྱི་ཆར་འབབ་པར་འགྱུར་རོ། །གཟུགས་རྡོ་རྗེ་མ་ལ་སོགས་པའི་འདོད་ཡོན་གྱི་ལྷ་མོ་རྣམས་ཀྱིས་འདོད་ཡོན་ལྔའམ། ཕྱི་ནང་གསང་གསུམ་དེ་ཁོ་ན་ཉིད་ཀྱི་མཆོད་པས་མཆོད་པར་བྱའོ་མཆོད་པར་འགྱུར་རོ། །ཀོལླ་ཨེ་རེ་ཐི་ལ་སོགས་རྡོ་རྗེའི་གླུ་སྤྱན་མ་ལ་སོགས་པ་རྣམས་ཀྱིས་བླང་བར་བྱའོ། །དབང་བསྐུར་མ་ཐག་པ་ནས་རང་རང་གི་རིགས་ཀྱི་བདག་པོ་མི་བསྐྱོད་པ་ལ་སོགས་པ་རྣམས་ཀྱིས་དབུ་རྒྱན་དང་ལྡན་པར་བྱའོ། སྒོམ་པའི་ཐུན་གྱི་གྲངས་ནི། ཐུན་གསུམ་དུ་སྟེ་ཉིན་ལན་གསུམ་མཚན་ལན་གསུམ་དུ་རང་བྱིན་གྱིས་བརླབས་པའི་བསྒོམ་པ་བསྐྱེད་རྫོགས་ཀྱི་རྣལ་འབྱོར་རྣམ་པར་བསྒོམས་ནས་རྗེས་ཐོབ་ཏུའང༌། འགྲོ་འཆག་ཉལ་འདུག་ཐམས་ཅད་དུ་བསྐྱེད་རྫོགས་ཀྱི་རྣལ་འབྱོར་དང་མ་བྲལ་བར་བྱའོ། །དེ་ལྟར་སྤྱོད་ལམ་གྱི་རྣལ་འབྱོར་ཐུན་གྱི་གྲངས་དང་བཅས་པ་བསྟན་ནས། ལེའུའི་མིང་ལྷ་ལ་དབང་བསྐུར་བའི་ལེའུ་སྟེ་གྲངས་ཀྱི་གནས་གཞན་བཞི་པའི་རྣམ་པར་བཤད་པའོ།། ༈ །།དེ་ལྟར་ལྷ་དབང་བསྐུར་བའི་ལེའུའི་རྗེས་སུ། ལེའུ་ལྔ་པ་འཆད་པ་ལ་ཡང༌། ལེའུ་སྔ་ཕྱི་དང་མངོན་རྟོགས་ཀྱི་འབྲེལ། ལེའུ་མདོར་བསྟན་རྒྱས་བཤད་ཀྱི་འབྲེལ་དང་བཅས་ཏེ་རྣམ་པ་གསུམ་དུ་ཡོད་པ་ལས། དང་པོ་ནི། ལེའུ་བཞི་པར་བསྐྱེད་པའི་རིམ་པ་དབང་བསྐུར་བ་སོགས་བསྟན་པ་ལ། རྫོགས་པའི་རིམ་པ་དང་འབྲེལ་དགོས་སོ་ཞེས་ལེའུ་ལྔ་པ་དེ་ཁོ་ན་ཉིད་ཀྱི་ལེའུ་འཆད་པར་བྱེད། ལེའུ་མངོན་རྟོགས་ཀྱི་འབྲེལ་ནི། སོ་སོའི་སྐབས་སུ་འབྲེལ་ལ། ལེའུ་མདོར་བསྟན་རྒྱས་བཤད་ཀྱི་འབྲེལ་ནི་ལེའུ་དང་པོར་གནས་དང་བྱེད་རྒྱུ་དང་ཞེས་པས་མདོར་བསྟན་ནས། ལེའུ་འདི་ཉིད་ཀྱིས་རྒྱས་པ་འཆད་པར་བྱེད། ལེའུ་ལྔ་པ་འདི་ཉིད་ལ་ཡང་མཚམས་སྦྱོར་དང༌།

གཞུང་དངོས་དང་ལེའུའི་མཚན་བསྟན་པ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་ནི། ལྷ་དབང་བསྐུར་བའི་ལེའུ་བཤད་པའི་རྗེས་དེ་ནས་ལྷའི་དེ་ཁོ་ཉིད་དང་རྫོགས་པའི་རིམ་པ་བསྟན་པའི་ལེའུ་བཤད་པར་བྱའོ། །ཞེས་དམ་བཅས་པ་ཡིན་ལ། ལེའུའི་གཞུང་དངོས་ལ་ཡང༌། དངོས་པོ་ཐམས་ཅད་ཀྱི་དེ་ཁོ་ཉིད་བསྟན་པ་དང༌། དེ་ཁོ་ན་ཉིད་དེ་ཐབས་གང་གིས་རྟོགས་པ་དང༌། ཐམས་ཅད་དེ་ཁོ་ན་ཉིད་ཡིན་པའི་ཚུལ་དང་བཅས་ཏེ་རྣམ་པ་གསུམ་ཡོད་པ་ལས། དང་པོ་ནི། ངོ་བོས་གཟུགས་མེད་མཐོང་བ་མེད་ཅེས་པ་ནས། སེམས་མེད་སེམས་ལས་བྱུང་བའང་མེད། །ཅེས་པའི་བར་གྱིས་བསྟན་ལ། དེའི་ཚུལ་ཡང༌། རང་གི་ངོ་བོས་གྲུབ་པའི་ཁ་དོག་དང་དབྱིབས་ལ་སོགས་པའི་གཟུགས་མེད་ཅིང༌། མཐོང་བ་པོ་མིག་གི་རྣམ་པར་ཤེས་པའམ། རང་བཞིན་གྱིས་གྲུབ་པ་མེད་པ་དེ་བཞིན་དུ། རང་གི་ངོ་བོས་གྲུབ་པའི་སྒྲ་མེད་ཅིང༌། ཐོས་པ་པོ་རྣ་བའི་རྣམ་པར་ཤེས་པ་མེད་ལ། རང་གི་ངོ་བོས་གྲུབ་པའི་དྲི་མེད་ཅིང༌། སྣོམ་པ་པོ་སྣའི་རྣམ་པར་ཤེས་པ་ཡང་མེད་ལ། རང་གི་ངོ་བོས་གྲུབ་པའི་རོ་མེད་ཅིང༌། མྱོང་བ་པོ་ལྕེའི་རྣམ་པར་ཤེས་པའང་མེད་ལ། དེ་བཞིན་དུ་རང་གི་ངོ་བོས་གྲུབ་པའི་རེག་བྱ་ཡང་མེད་ཅིང༌། རེག་པ་པོ་ལུས་ཀྱི་རྣམ་པར་ཤེས་པ་ཡང་མེད་ལ། དཻ་བཞིན་དུ་དངོས་དང་དངོས་པོར་འཛིན་པའི་སེམས་རང་བཞིན་གྱིས་གྲུབ་པ་མེད་ཅིང་སེམས་ལས་བྱུང་བའི་སེམས་འབྱུང་ལྔ་བཅུ་རྩ་གཅིག་ལ་སོགས་པ་རྣམས་ཀྱང་རང་བཞིན་གྱིས་གྲུབ་པ་མེད་དོ། །ཐབས་གང་གིས་རྟོགས་པར་བྱ་བ་དེ་ལ་ཡང༌། བསྟེན་པར་བྱ་བའི་ཕྱག་རྒྱ་དེ་མ་གསངས་པའི་ཉེས་དམིགས། གསང་བའི་དགོས་པ། ཕྱག་རྒྱའི་ངེས་ཚིག ཕྱག་རྒྱའི་རིགས་ཀྱི་བྱེ་བྲག རིགས་སོ་སོའི་རྒྱས་བཤད་དང་བཅས་ཏེ་རྣམ་པ་དྲུག་ཡོད་པ་ལས། དང་པོ་ནི། ཡེ་ཤེས་བསྐྱེད་པར་བྱེད་པའི་ལས་ཏེ། བླ་མའི་ཕྱག་རྒྱ་མ་འམ། ཡང་ན་རང་དང་ལྷན་ཅིག་ཏུ་དབང་ཐོབ་པའི་རིགས་མ་ཉིད་དེ། ཕྱག་རྒྱ་དེ་རྣམས་རྣལ་འབྱོར་དང་ལྡན་པའི་རིགས་པས་རྟག་ཏུ་མཆོད་པར་བྱ་བ་སྟེ།

བསྟེན་པར་བྱ་བ་ཡིན་ལ། གཞན་ཡང༌། གར་མ་སྟེ། གར་མཁན་གྱི་བུ་མོའམ། ཡང་ན་ཚོས་མཁན་གྱི་བུ་མོ། དེ་བཞིན་དུ་རྡོ་རྗེ་མ་སྟེ་བཤང་གཅི་འཕྱག་པའི་རིགས། གདོལ་པ་མོ་སྟེ་བཤན་པའི་བུ་མོ་དང༌། དེ་བཞིན་དུ་བྲམ་ཟེ་མོ་སྟེ་བྲམ་ཟེའི་རིགས་ལ་སོགས་པ་ལས་བྱུང་བའི་ཕྱག་རྒྱ་རྣམས་ཐབས་དང་ཤེས་རབ་གཉིས་སུ་མེད་པའི་ཆོ་ག་འམ། ཡང་ན་ཁམས་འཛག་པ་མེད་པའི་བདེ་སྟོང་གིས་དེ་ཁོ་ན་ཉིད་ཀྱི་མཆོད་པས་དུས་རྟག་ཏུ་མཆོད་པར་བྱ་བའམ། ཡང་ན་བསྟེན་པར་བྱ་བ་ཡིན་ལ། ཇི་ལྟར་བྱེ་བར་མི་འགྱུར་བས། གཞན་གྱིས་མ་ཚོར་བར་རབ་ཏུ་འབད་པ་སྟེ། ལུས་ངག་ཡིད་གསུམ་གུས་པས་བསྟེན་པར་བྱ་བ་ཉིད་ཡིན་ནོ། །མ་གསངས་པའི་ཉེས་དམིགས་ནི། མ་གསངས་ན་ཚེ་འདི་ཉིད་ལ། སྦྲུལ་གདུག་པ་དང་ཆོམ་རྐུན་ལ་སོགས་པས་སྲོག་འཕྲོག་པར་བྱེད་ཅིང་ཚེ་འཕོས་ནས་ཀྱང་ས་སྤྱོད་སྟེ། དམྱལ་བའི་མེས་སྡུག་བསྔལ་བར་བྱེད་པར་འགྱུར་རོ། །ནང་དོན་དུ་ཁམས་བྱང་ཆུབ་ཀྱི་སེམས་ཉམས་པ་ལས་བྱེ་བས་ཏེ་ཉེས་པ་དེ་རྣམས་འབྱུང་བར་འགྱུར་རོ། །དེས་ན་བྱང་ཆུབ་ཀྱི་སེམས་ཉམས་པ་མེད་པར་རབ་ཏུ་འབད་པས་བསྟེན་པར་བྱའོ། །གསང་བའི་དགོས་པ་ནི་རིགས་ལྔའི་ཕྱག་རྒྱ་ཞེས་བྱ་བ་འདི་ཉིད་ཁམས་འཛག་པ་མེད་པའི་རྣལ་འབྱོར་པས་བསྟེན་ན། ཐར་པ་མྱ་ངན་ལས་འདས་པའི་རྒྱུར་ནི་བརྗོད་པར་བྱ་བ་ཡིན་ལ། ནང་དོན་དུ་འཁོར་ལོ་ལྔར་རླུང་སེམས་བྱེད་པ་བཅིངས་པ་ལ་བརྟེན་ནས། ཐར་པ་མྱ་ངན་ལས་འདས་པའི་འབྲས་བུ་ཐོབ་པར་འགྱུར་རོ། །ཞེས་བཤད་པ་ཡིན་ནོ། །ཕྱག་རྒྱའི་ངེས་ཚིག་ནི། རྡོ་རྗེ་འདིས་ནི་ཐབས་དང་ཤེས་རབ་དབྱེར་མེད་པའི་རྡོ་རྗེ་འདིས་གདབ་པ་ཉིད་དེ། དེས་ན་ཕྱག་རྒྱ་ཞེས་བརྗོད་པར་བྱ་བ་ཡིན་ལ། ནང་དོན་དུ་རྩ་ཨ་ཝ་དྷཱུ་ཏཱིའི་ནང་དུ་རླུང་སེམས་ཀྱི་གནད་བཅིངས་པ་ནི་ཕྱག་རྒྱ་ཞེས་བཤད་པ་ཡིན་ནོ། །ཕྱག་རྒྱའི་རིགས་ཀྱི་བྱེ་བྲག་བཤད་པ་ལ་ཡང༌། རྡོ་རྗེ་ཞེས་པ་ནས་ལྔ་རུ་བརྗོད་ཅེས་པའི་བར་གྱིས་བསྟན་ལ།

དེ་ཡང་ལྷ་དེའི་རིགས་ཀྱི་ཕྱག་རྒྱ་དང༌། དེ་བཞིན་དུ་པདྨའི་རིགས་དང་ལས་ཀྱི་རིགས་དང༌། དེ་བཞིན་གཤེགས་པའི་རིགས་དང་རིན་ཆེན་འབྱུང་ལྡན་གྱི་རིགས་ཉིད་ཀྱི་ཕྱག་རྒྱ་དང༌། ཕྱག་རྒྱ་ཉིད་ནི་ཐ་མལ་པ་མ་ཡིན་ཏེ། རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས། རིགས་ལྔ་པོ་འདི་རྣམས་དམ་པའི་རིགས་སམ་ཡང་ན་མཆོག་སྟེར་བའི་རིགས་ཡིན་ནོ། །ཞེས་དེ་བཞིན་གཤེགས་པ་ལ་སོགས་པའི་རིགས་རྣམ་པ་ལྔ་རུ་བརྗོད་པའམ་བཤད་པར་བྱ་བ་ཉིད་ཡིན་ནོ། །རིགས་སོ་སོའི་རྒྱས་བཤད་ལ་ཡང་རིགས་བྱེ་བྲག་པ་ངོས་བཟུང་བ་དང༌། དེ་བཞིན་གཤེགས་པར་འགྱུར་བའི་ཚུལ་དང༌། རིགས་ཀྱི་དབྱེ་བ་དང༌། དེའི་ངེས་ཚིག་གོ། །དང་པོ་ནི། རྡོ་རྗེའི་ཕྱག་རྒྱ་གཡུང་མོ་ཉིད། །ཞེས་པ་ནས། ཕྱག་རྒྱ་ལྔར་ནི་རྣམ་པར་ངེས། །ཞེས་པའི་བར་གྱིས་བསྟན་ལ། དེ་ལ་ཡང་རིགས་ལྔ་པོ་དེ་ལ་ཕྱག་རྒྱ་གང་ཞེ་ན་རྡོ་རྗེའི་རིགས་ཀྱི་ཕྱག་རྒྱ་ལ། གཡུང་མོ་ཉིད་དེ། སྲིང་མོ་དང༌། མ་མཱ་ཀི་དང༌། སྙིང་གའི་འཁོར་ལོའོ། །དེ་བཞིན་དུ་པདྨའི་རིགས་ལ་ཡང་གར་མ་ཉིད་དེ། གར་མཁན་གྱི་བུ་མོ་དང༌། མེའི་ཁམས་དང༌། ལྐོག་མ་མགྲིན་པའི་འཁོར་ལོའོ། །ལས་ཀྱི་རིགས་ཏེ་དོན་ཡོད་གྲུབ་པའི་ཕྱག་རྒྱ་ལ་ཡང་ཚོས་མར་རབ་ཏུ་བཤད་པ་ཡིན་ལ། ཚོས་མཁན་གྱི་བུ་མོ་དང༌། སྤྱི་བོར་རླུང་སེམས་གནད་བཅིངས་པའོ། །དེ་བཞིན་གཤེགས་པའི་བྲམ་ཟེའི་རིགས་སངས་རྒྱས་སྤྱན་མ་ལ་སོགས་ཡིན་ལ། ནང་དོན་དུ་ལྟེ་བའི་འཁོར་ལོར་རླུང་སེམས་གནད་བཅིངས་པ་ཡིན་ལ། དེ་བཞིན་དུ་རིན་ཆེན་འབྱུང་ལྡན་གྱི་ཕྱག་རྒྱ་ནི། གདོལ་པ་མོ་ཞེས་བྱ་བ་གཤན་པའི་བུ་མོ་དང༌། ནང་དོན་དུ་སྤྱི་གཙུག་གི་འཁོར་ལོར་དྭངས་མ་འགྱུར་མེད་དུ་བཅིངས་པའོ། །ཕྱག་རྒྱའི་གྲངས་ནི་རིགས་ཀྱི་རྒྱས་སྡུས་དང་སྦྱར་ནས་གང་ལ་གང་འདུལ་བཤད་པ་ཡིན་ཏེ། གཞུང་འདིར་ནི་མདོར་བསྡུས་པས་དེ་བཞིན་གཤེགས་པ་རིགས་ལྔའི་ཕྱག་རྒྱ་རྣམ་པ་ལྔ་ནི་རྣམ་པར་ངེས་པའམ་ཡང་དག་པར་ངེས་པའོ། །དེ་བཞིན་གཤེགས་པར་འགྱུར་བའི་ཚུལ་ལ་ཡང་འདི་རྣམས་ཞེས་པ་ནས།

དེ་བཞིན་གཤེགས་པར་བརྗོད་པར་བྱ། ཞེས་པའི་བར་གྱིས་བསྟན་པ་ཡིན་ལ། དེ་ཡང་གོང་དུ་བསྟན་པའི་ཕྱག་རྒྱ་འདི་རྣམས་དེ་བཞིན་གཤེགས་པའི་རིགས་གཅིག་པུ་སྟེ། མདོར་བསྡུས་པ་ནི་དེ་བཞིན་གཤེགས་པའི་རིགས་གཅིག་ཏུ་བརྗོད་པར་བྱ་བ་ཡིན་ནོ། །དེ་ལ་ཡང་དཔལ་ལྡན་ཞེས་པ་ནི་འཁོར་བ་དང་མྱ་ངན་ལས་འདས་པའི་དཔལ་དང་ལྡན་པའམ། ཡང་ན་ཨེ་ཝཾ་ཡིན་ལ། གོང་དུ་བཤད་པ་བཞིན་དུ་ཆོས་ཀྱི་སྐུ་དེ་བཞིན་ཉིད་ལས། གཟུགས་ཀྱི་སྐུ་དེ་བཞིན་དུ་གཤེགས་ཤིང༌། གཟུགས་ཀྱི་སྐུ་དེ་བཞིན་ཉིད་ལས། སླར་ཡང་ཆོས་ཀྱི་སྐུ་དེ་བཞིན་ཉིད་དུ་གཤེགས་ཤིང༌། ཤེས་རབ་ཀྱི་རིགས་པ་འདི་ཡིས་ནི། དེ་བཞིན་གཤེགས་པ་ཞེས་མངོན་པར་བརྗོད་པ་ཡིན་ནོ། །ནང་དོན་དུ་ཁམས་བྱང་ཆུབ་ཀྱི་སེམས་སྤྱི་བོ་ནས་རྩ་དབུ་མའི་ལམ་ལ་བྱོན་ནས་གསང་བའི་བར་དུ་གཤེགས་ཤིང༌། གསང་བའི་གནས་འཕོ་བ་མེད་པར་རླུང་གིས་གནད་བཅིངས་པ་ལ་བརྟེན་ནས། སྤྱི་བོའི་བར་དུ་ཇི་ལྟར་བྱོན་པ་བཞིན་སླར་ཡང་གཤེགས་པ་ཉིད་དེ་བརྟེན་པར་བྱ་བ་འདིས་ནི་ཤེས་རབ་ཟབ་མོའི་རིགས་པ་ཡིས། དེ་བཞིན་གཤེགས་པའི་རིགས་ཞེས་བརྗོད་པར་བྱ་བ་ཡིན་ནོ། །རིགས་ཀྱི་དབྱེ་བ་ལ་ཡང་རྡོ་རྗེ་སེམས་དཔའི་རིགས་དང་ཡེ་ཤེས་ཀྱི་ཁམས་མནན་པ་ལ་བརྟེན་ནས་རིགས་རྣམ་པ་དྲུག་ཏུ་བརྗོད་པ་ཡིན་ཞིང༌། མདོར་བསྡུས་པས་རྡོ་རྗེ་འཆང་དང་ཡེ་ཤེས་ཀྱི་ཁམས་ཁྱབ་བྱེད་དུ་བྱས་ནས་རིགས་ནི་རྣམ་པ་ལྔར་བཤད་པ་ཡིན་ལ། དེ་ཡང་སྐུ་རྡོ་རྗེ་དང༌། གསུང་རྡོ་རྗེ་དང༌། ཐུགས་རྡོ་རྗེའི་དབྱེ་བ་སྟེ། རྣམ་སྣང་སྐུ་རྡོ་རྗེ་ཡིན་ལ། རིན་འབྱུང་རྣམ་སྣང་ཁོངས་སུ་བསྡུས། དོན་གྲུབ་འོད་དཔག་མེད་གསུང་རྡོ་རྗེའི་ཁོངས་སུ་བསྡུས་ཏེ། ཕྱི་ནས་མི་བསྐྱོད་པ་ཐུགས་རྡོ་རྗེ་དང་རྣམ་པ་གསུམ་དུ་འགྱུར་བ་ཡིན་ལ། རིགས་ཀྱི་དབྱེ་བ་ཡང་བརྟག་པ་འོག་མ་ནས་འཆད་པ་བཞིན་དང༌། དཔལ་གསང་བ་འདུས་པ་ལ་སོགས་པ་ལས་རྒྱས་པར་གསུངས་ཤིང༌། དེ་ཡང་ཕར་དབྱེ་ན་གྲངས་མེད་ཀྱི་བར་དང༌།

ཚུར་བསྡུ་ན་རྡོ་རྗེ་འཆང་རིགས་གཅིག་ཏུ་འདུ་བར་གསུངས་པ་རྣམས་འདིར་ཡི་གེ་མང་དུ་དོགས་ནས་མ་བྲིས་པས་བླ་མའི་ཞལ་དང་རྒྱུད་ཉིད་དུ་བལྟ་བར་བྱའོ། །རིགས་ཀྱི་ངེས་ཚིག་ལ་ཡང༌། རིགས་དང་ཞེས་པ་ནས། བརྗོད་པར་བྱ་ཞེས་པའི་བར་གྱིས་འཆད་པར་བྱེད་ལ། དེའི་ཚུལ་ཡང་རིགས་ལྔ་དང་འབྱུང་བ་ལྔ་དང་ཕུང་པོ་ལྔ་དང༌། ཕུང་པོ་ལྔའི་རང་བཞིན་གྱི་རིགས་དང་བགྲང་བྱ་འདི་ཡིས་ནི། རིགས་ཞེས་མངོན་པར་བརྗོད་པར་བྱ་བ་ཡིན་ནོ། །ཐམས་ཅད་ལྷན་ཅིག་སྐྱེས་པར་བསྟན་པ་ལ་ཡང་གསུམ་སྟེ། དོན་དམ་ལྷན་ཅིག་སྐྱེས་པའི་ངོ་བོ། བྱེ་བྲག་རྣམ་པར་བཤད་པ་ཐམས་ཅད་དེ་ཁོ་ན་ཉིད་ཡིན་པའི་ཚུལ་ལོ། །དང་པོ་ནི་སྒོམ་པ་པོ་གང་ཟག་ཀྱང་མེད་ཅིང་བསྒོམ་པའང་མེད་དེ། བསྒོམ་པར་བྱ་བའི་ལྷ་མེད་ཅིང་དེའི་སྔགས་ཀྱང་ཡོད་པ་མ་ཡིན་ནོ། །འོ་ན་གོང་དུ་བཤད་པའི་ལྷ་དང་སྔགས་རྣམས་ལ་དོན་མེད་དོ་སྙམ་ན། སྤྲོས་པ་མེད་པའི་རང་བཞིན་དེ་ཉིད་ལས་རང་བཞིན་གྱིས་རྣམ་པར་དག་པའི་ལྷ་དང་ཡིད་སྐྱོབ་པར་བྱེད་པའི་སྔགས་ནི་ཡང་དག་པར་གནས་པ་ཡིན་ནོ། །བྱེ་བྲག་གི་རྣམ་པར་བཤད་པ་ལ་ཡང་དེ་བཞིན་གཤེགས་པ་མདོར་བསྟན་པ། སྐུ་གསུམ་རྒྱས་པར་བཤད་པ། དེ་གང་ལས་བྱུང་ངོས་བཟུང་བ། བཅོམ་ལྡན་འདས་ཀྱི་འཐད་པ་བཤད་པ། ཕྱག་རྒྱ་དང་ཡེ་ཤེས་བསྲེས་པའི་དེ་ཁོ་ན་ཉིད་དོ། །དང་པོ་ནི། དེ་བཞིན་གཤེགས་པ་རྣམ་སྣང་དང༌། མི་བསྐྱོད་པ་དང༌། དོན་ཡོད་གྲུབ་པ་དང༌། རིན་ཆེན་འབྱུང་ལྡན་དང༌། འོད་དཔག་མེད་དང༌། རྡོ་རྗེ་སེམས་དཔའ་ལ་སོགས་པ་རྣམས་ཀྱི་མདོར་བསྟན་པའོ། །སྐུ་གསུམ་རྒྱས་པར་བཤད་པ་ལ་ཡང༌། ཚངས་པ་ཞེས་པ་ནས་ལྷ་ཞེས་མངོན་པར་བརྗོད་པར་བྱ། ཞེས་པའི་བར་གྱིས་བསྟན་ལ། ཚངས་པ་ནི་བཅོམ་ལྡན་འདས་ཉིད་དུ་སྤྱི་དོན་དུ་བཤད་ལ། དེ་བཞིན་དུ་ཁྱབ་འཇུག་དང་ཞི་བ་སོགས་ཐམས་ཅད་སངས་རྒྱས་ཀྱི་སྤྲུལ་པ་ཡིན་པར་བཤད་པས། ཚངས་པ་ཡང་སྒྲིབ་པ་ཐམས་ཅད་སྤངས་པའི་སངས་རྒྱས་ཡིན་ཞེས་བཤད་པ་ཡང་ཡོད་ལ།

རྒྱུད་འདིའི་ལུགས་ཀྱིས་ནང་དོན་དུ་ཚངས་པ་ནི། སྤྱི་བོར་ཕ་ལས་ཐོབ་པའི་ཐིག་ལེ། རྣམ་འགྱུར་ཧཾ་ཡིག་ཏུ་གནས་པ་དེ་ཡིན་ལ། དེ་ཡང་ཐིག་ལེ་དེ་ལ་བརྟེན་ནས་བདེ་སྟོང་གི་ཡེ་ཤེས་སྐྱེས་པ་ཐམས་ཅད་ནི། སངས་རྒྱས་དེ་ཉིད་དུ་བརྗོད་པར་བྱ་བ་ཡིན་ལ། དེས་ན་སྐུའི་ཚངས་པ་སྒྲིབ་པ་ཐམས་ཅད་དང་བྲལ་བའི་ཕྱིར་སངས་རྒྱས་ཉིད་དུ་བརྗོད་པར་བྱ་བ་ཡིན་ནོ། །ཁྱབ་འཇུག་ཞེས་པ་ནི་སྙིང་གར་རང་རིག་པའི་ཡེ་ཤེས་སམ། སེམས་དེ་ཉིད་འོད་གསལ་དུ་ཁྱབ་ཅིང་འཇུག་པའི་ཕྱིར་ཁྱབ་འཇུག་ཅེས་བརྗོད་པར་བྱ་བ་ཡིན་ལ། དེ་ཡང་སེམས་འོད་གསལ་དུ་ཁྱབ་ཅིང་འཇུག་པ་ལ་བརྟེན་ནས། རྟག་ཏུ་དགེ་བས་ཏེ་རང་བཞིན་གྱིས་ཞི་བ་ཉིད་ཡིན་ལ། དེ་ཡང་ལྷན་ཅིག་སྐྱེས་པའི་ཡེ་ཤེས་དེ་ཐམས་ཅད་ཀུན་གྱི་བདག་ཉིད་དུ་རོ་གཅིག་པར་གནས་པ་ནི། ལྷན་སྐྱེས་ཏེ་དམ་པའི་བདེ་བའམ། མཆོག་ཏུ་གྱུར་པའི་བདེ་བ་དེ་ཉིད་རྟོགས་པར་བྱ་བའི་ཕྱིར། རྣམ་པར་སངས་རྒྱས་པ་ཡིན་ནོ། །གང་གིས་ཕྱིར་ལྷན་སྐྱེས་དེ་ཉིད་རྡོ་རྗེའི་ལུས་ལས་བྱུང་བ་ཉིད་དེ་ལྷ་ཞེས་མངོན་པར་བརྗོད་པར་བྱ་བ་ཡིན་ནོ། །བཅོམ་ལྡན་འདས་ཀྱི་འཐད་པ་བཤད་པ་ལ་ཡང་སངས་རྒྱས་ཞེས་པ་ནས། བཅོམ་ལྡན་འདས་ཞེས་བྱ་བའི་བར་གྱིས་བསྟན་ལ། དེའི་ཚུལ་ཡང་ཆོས་ཀྱི་སྐུ་རང་བཞིན་ལྷན་ཅིག་སྐྱེས་པའི་སངས་རྒྱས་འདི་ལ་བྷ་གའི་ཡོན་ཏན་མངའ་བ་ཡིན་ཏེ། བྷ་གའི་སྒྲ་ལས་དྲངས་ན། བྷ་ག་ཝཱན་ཞེས་པ་ནི། བཅོམ་ལྡན་འདས་ཞེས་བརྗོད་པར་བྱ་བའི་དོན་ཡིན་ནོ། །བྷ་ག་ལའང༌། རྣམ་པ་དྲུག་ཏུ་བརྗོད་པ་ཡིན་ཏེ། དབང་ཕྱུག་ལ་སོགས་པའི་ཡོན་ཏན་ཀུན་དང་ལྡན་པའམ། ཡང་ན་དྲུག་དང་ལྡན་པས་དེ་སྐད་ཅེས་བྱའོ། །ཡང་ན་ཉོན་མོངས་པ་ལ་སོགས་པའི་བདུད་བཞི་བཅོམ་པས་ན་བཅོམ་ལྡན་འདས་ཞེས་བྱ་སྟེ། དེ་སྐད་དུ་ཡང༌། དབང་ཕྱུག་དང་ནི་གཟུགས་བཟང་དང༌། །དཔལ་དང་གྲགས་དང་ཡེ་ཤེས་དང༌། །བརྩོན་འགྲུས་ཕུན་སུམ་ཚོགས་པ་སྟེ། །དྲུག་པོ་དེ་ལ་ལྡན་ཞེས་བརྗོད། །ཉོན་མོངས་ལ་སོགས་པ་ཡི་བདུད། །བཅོམ་ཞིང་དྲུག་དང་ལྡན་པ་ནི། །བཅོམ་ལྡན་འདས་ཞེས་ནི་བརྗོད་པ་ཡིན། །འདས་པ་ཞེས་པ་ནི།

གོང་གི་འཕྲལ་སྐད་ཡིན་པར་ཡང་གྲགས་མོད་ཀྱི། འོན་ཀྱང་འཁོར་བ་ལས་འདས་པ་འམ། མྱ་ངན་གྱི་དགོན་པ་ལས་འདས་པའི་ཕྱིར་དེ་སྐད་ཅེས་བརྗོད་པ་ཡིན་ནོ། །དེས་བཅོམ་ལྡན་འདས་ཀྱི་འཐད་པ་བསྟན་ཟིན་ཏོ། །ཕྱག་རྒྱ་དང་ཡེ་ཤེས་བསྲེས་པའི་དེ་ཁོ་ན་ཉིད་ལ་ཡང༌། གང་ཕྱིར་ཞེས་པ་ནས། དེ་ཕྱིར་གཡུང་མོར་བརྗོད་པར་བྱ། །ཞེས་པའི་བར་གྱིས་བསྟན་ལ། དེའི་ཚུལ་ཡང་རྒྱུ་མཚན་གང་གིས་ཕྱིར་ན་ལྷན་ཅིག་སྐྱེས་པའི་ཡེ་ཤེས་དེས་སྐྱེ་འགྲོ་སེམས་ཅན་ཐམས་ཅད་བསྐྱེད་པའི་ཕྱིར། ཤེས་རབ་མ་ཞེས་བརྗོད་པ་ཡིན་ལ། གང་ཕྱིར་ལྷན་ཅིག་སྐྱེས་པའི་ཡེ་ཤེས་ཀྱིས་ཡོན་ཏན་གྱི་བསྐལ་པ་སྟོན་པའི་ཕྱིར་ཤེས་རབ་སྲིང་མོ་ཞེས་བརྗོད་པར་བྱ་བ་ཡིན་ནོ། །དེ་བཞིན་དུ། ལྟེ་བའི་གཏུམ་མོ་ཨ་ཐུང་གིས་ལུས་ཀྱི་ཕུང་པོ་ཁམས་དང་སྐྱེ་མཆེད་ལ་སོགས་པ་འཚོད་པའི་ཕྱིར་ན་གཙོ་བླག་མ་དང༌། བདེ་བའི་ཡོན་ཏན་འཇོ་བའི་ཕྱིར་ན་བུ་མོ་དང༌། བདེ་སྟོང་གི་གར་བསྒྱུར་བས་ན་གར་མཁན་མར་ཡང་བརྗོད་པ་བྱ་བ་ཡིན་ལ། སེམས་ཅན་རྣམས་ཀྱི་ལུས་འཚོད་པའི་ཕྱིར་བཙོ་བླག་མ་ཞེས་དེ་བཞིན་དུ་བརྗོད་པ་ཡིན་ལ། བདེ་བའི་ཡོན་ཏན་འཇོ་བའི་ཕྱིར། ཤེས་རབ་ནི་བུ་མོ་ཞེས་བརྗོད་པར་བྱ་བ་ཡིན་ནོ། །ལྷན་ཅིག་སྐྱེས་པའི་ཡེ་ཤེས་དེ་ལ་བརྟེན་ནས། སྙིང་རྗེ་ཆེན་པོ་ནི། སེམས་ཅན་གྱི་དོན་ཏེ་གཡོ་བའི་ཕྱིར་རམ། ཡང་ན་ནང་དོན་དུ་སྐྱེས་པའི་དཀར་ཆ་དང་བུད་མེད་ཀྱི་དམར་ཆ་སྙིང་རྗེ་ཆེན་པོའི་དོན་ཡིན་ལ། དེ་གཉིས་རང་གི་གནས་ནས་གཡོ་བའི་ཕྱིར་ཤེས་རབ་ནི་གར་མ་སྟེ་གར་མཁན་མ་ཞེས་བརྗོད་པ་ཡིན་ནོ། །རྒྱུ་མཚན་གང་གི་ཕྱིར། བཅོམ་ལྡན་འདས་ཏེ་ལྷན་སྐྱེས་དེ་ལ་གང་གིས་ཀྱང་མི་རིག་པ་སྟེ་མངོན་སུམ་དུ་མི་རྟོགས་པ་དེའི་ཕྱིར་གཡུང་མོ་ཞེས་བརྗོད་པར་བྱ་བ་ཡིན་ལ། ནང་དོན་དུ་བྱང་ཆུབ་ཀྱི་སེམས་རྡོ་རྗེ་ནོར་བུའི་རྩེར་འཕོ་མེད་དུ་བཅིངས་པ་ནི་དགའ་བྲལ་གྱི་དགའ་བ་ཡིན་ལ། དེ་ལ་རྣམ་པར་རྟོག་པས་མི་རིག་པས་ན།

དེའི་ཕྱིར་གཡུང་མོར་བརྗོད་པར་བྱ་བ་ཡིན་ནོ། །ཐམས་ཅད་ལྷན་ཅིག་སྐྱེས་པ་ཡིན་པའི་ཚུལ་ལ་ཡང་ངག་སྔགས་སུ་འགྱུར་བ་དང༌། རྐང་པའི་རྗེས་དཀྱིལ་འཁོར་དུ་འགྱུར་བའི་ཚུལ་དང༌། ལག་པའི་བརྡའ་ཕྱག་རྒྱར་འགྱུར་བའི་ཚུལ་དང༌། ཡིད་བསམ་གཏན་དུ་འགྱུར་བའི་ཚུལ་དང༌། བདེ་བའི་ཡེ་ཤེས་བསྒོམ་པར་གདམས་པའོ། །དང་པོ་ནི། ངག་གི་སྒྲ་ཐམས་ཅད་ཨཱ་ལི་ཀཱ་ལིར་བརྟག་པའམ་བསྒོམ་པར་བྱ་བ་ཡིན་ལ། དེའི་ཕྱིར་ངག་གི་བརྗོད་པ་ཐམས་ཅད་བཟླས་པས་ཏེ་སྔགས་སུ་ཡང་དག་པར་བཤད་པ་ཡིན་ལ། ནང་དོན་དུ་ཨཱ་ལི་ནི་གཡས་ནས་རྒྱུ་བའི་རླུང༌། ཀཱ་ལི་ནི་གཡོན་ནས་རྒྱུ་བའི་རླུང་དུ་རབ་ཏུ་བཏགས་པ་ཡིན་ལ། དེ་ལྟར་རྡོ་རྗེའི་བཟླས་པ་ནི། བརྗོད་པས་ཏེ་རླུང་ཐམས་ཅད་བཟླས་པར་ཡང་དག་པར་གནས་པ་ཡིན་ནོ། །རྐང་པའི་རྗེས་དཀྱིལ་འཁོར་དུ་འགྱུར་བའི་ཚུལ་ལ་ཡང༌། དོན་དམ་ལྷན་ཅིག་སྐྱེས་པའི་དོན་རྟོགས་པའི་རྣལ་འབྱོར་པས་ནི་རྐང་པའི་རྗེས་ནི་དཀྱིལ་འཁོར་དུ་འགྱུར་བ་སྟེ། སྙིང་པོ་ལེན་པ་ཡིན་ལ། ཉེད་པའི་ཕྱིར་ཏེ་དེ་ལྟར་རྟོགས་པས་དཀྱིལ་འཁོར་དུ་བརྗོད་པར་བྱ་བ་ཡིན་ནོ། །ནང་དོན་དུ་བྱང་ཆུབ་ཀྱི་སེམས་རྐང་པའི་རྗེས་ཏེ། འབར་འཛག་གི་དམིགས་པ་བསྒོམ་པ་ནི། དཀྱིལ་འཁོར་ཞེས་བརྗོད་པ་ཡིན་ལ། ཉེད་པ་སྟེ་དུས་རྒྱུན་དུ་བསྒོམ་པའི་ཕྱིར། རང་བཞིན་གྱིས་གྲུབ་པའི་ནང་དཀྱིལ་འཁོར་ཞེས་བརྗོད་པ་ཡིན་ནོ། །དེ་ལྟར་རྟོགས་པའི་རྣལ་འབྱོར་པས་ལག་པ་བསྒྱུར་བ་ལ་སོགས་པ་ཡང་ཕྱག་རྒྱའི་དོན་ཡིན་ལ། ལག་པའི་སོར་མོ་བསྒྱུར་བའང་དེ་བཞིན་དུ་ཕྱག་རྒྱ་སྟེ་སྙིང་པོ་ལེན་པ་ཡིན་ནོ། །ཞེས་བཤད་དོ། །ཡིད་བསམ་གཏན་དུ་འགྱུར་བའི་ཚུལ་ལ་ཡང༌། དེ་ལྟར་རྟོགས་པའི་རྣལ་འབྱོར་པས་རྣམ་པར་སེམས་པ་སྟེ་འགྱུ་བའི་རྟོག་པ་ཐམས་ཅད་བསམ་གཏན་དུ་འགྱུར་བ་ནི། རྣལ་འབྱོར་པ་ལྷན་ཅིག་སྐྱེས་པའི་ཡེ་ཤེས་རྟོགས་པ་དེས། ཡིད་ལ་གང་བསམ་པ་དེ་ནི་བསམ་གཏན་ཏེ། བདེ་བ་སྤྲོས་བྲལ་གྱི་རང་བཞིན་ཡིན་ནོ། །བདེ་བའི་ཡེ་ཤེས་བསྒོམ་པར་གདམས་པ་ལ་ཡང༌།

ཇི་ལྟར་ཕ་ལས་ཐོབ་པ་སྟེ་ཁམས་དཀར་ཆ་སྤྱི་བོར་རྣམ་འགྱུར་ཧཾ་ཡིག་ཏུ་གནས་པ་དེ་ཡིན། དེ་ཉིད་དེའི་བདེ་བ་རང་གི་བཟའ་བས་ཏེ་གཏུམ་མོའི་རྣལ་འབྱོར་ལ་བརྟེན་ནས་བདེ་སྟོང་གི་ཡེ་ཤེས་ཉམས་སུ་ལེན་པ་སྟེ་རང་ལུས་ཐབས་ལྡན་དང་སྦྱར་བའོ། །གཞན་ལུས་ལས་ཀྱི་ཕྱག་རྒྱ་ལ་བརྟེན་ནས་ཇི་ལྟར་ཕ་ལས་བདེ་བ་ཐོབ་པ་དེ་ནི་ཁམས་འཛག་པ་མེད་པའི་དེའི་བདེ་བ་རང་གིས་བཟུང་བ་སྟཻ་མི་འཕོ་བའོ། །འཇིག་རྟེན་པ་རྣམས་ལ་བདེ་བ་གང་གིས་འཆིང་བས་ཏེ་འཛག་པ་དང་བཅས་པའི་རྒྱུར་འགྱུར་བས་ན་རྣལ་འབྱོར་པས་ནི་འཛག་པ་མེད་པའི་དོན་ཐོབ་པ་སྟེ། དེའི་བདེ་བ་ཡང་བསམ་གཏན་དུ་བརྗོད་པ་ཡིན་ཏེ་འཁོར་བ་དང་རྣམ་པར་རྟོག་པའི་རྒྱུན་གཅོད་པས་སོ། །ལེའུའི་མཚན་ནི་དེ་ཁོ་ན་ཉིད་བརྗོད་པའི་རིམ་པ་དེ་ཁོ་ན་ཉིད་ཀྱི་ལེའུ་སྟེ། གྲངས་ཀྱི་གནས་གཞན་ལྔ་པའི་རྣམ་པར་བཤད་པའོ།། ༈ །།ལེའུ་དྲུག་པ་སྤྱོད་པའི་ལེའུ་འདི་ལ་ཡང༌། ལེའུ་སྔ་ཕྱི་དང་མངོན་རྟོགས་ཀྱིས་འབྲེལ། ལེའུའི་མདོར་བསྟན་རྒྱས་བཤད་ཀྱི་འབྲེལ་དང་བཅས་ཏེ་རྣམ་པ་གསུམ་ཡོད་པ་ལས། ལེའུ་སྔ་ཕྱིའི་འབྲེལ་ནི་ལེའུ་སྔ་མ་ཡན་ཆད་དུ་བསྐྱེད་རྫོགས་ཀྱི་རྣལ་འབྱོར་བསྟན་ནས། ལེའུ་དྲུག་པ་འདིས་དེ་དག་གི་བོགས་འདོན་པའི་རིག་པ་བརྟུལ་ཞུགས་ཀྱི་སྤྱོད་པ་འཆད་པར་བྱེད། མངོན་རྟོགས་ཀྱི་འབྲེལ་ནི། སོ་སོའི་སྐབས་སུ་འབྲེལ་ལ། མདོར་བསྟན་རྒྱས་བཤད་ཀྱི་འབྲེལ་ལ་ཡང༌། རང་གཞན་གྱི་དོན་བྱེད་པའི་བྱེད་རྒྱུ་དང་ཞེས་མདོར་བསྟན་པ་དེས། ལེའུ་འདི་ཉིད་ཀྱིས་རྒྱས་པར་འཆད་པར་བྱེད། ལེའུ་འདི་ལ་ཡང་མཚམས་སྦྱར་བ་དང༌། གཞུང་དངོས་དང༌། ལེའུའི་མཚན་བསྟན་པའོ། །དང་པོ་མཚམས་སྦྱར་བ་ནི། ལེའུ་ལྔ་པ་དེ་ཁོ་ནི་ཉིད་ཀྱི་ལེའུ་བསྟན་པའི་རྗེས་དེ་ནས། གཞན་ཡང་རིག་པ་བརྟུལ་ཞུགས་ཀྱི་སྤྱོད་པ་བསྟན་པའི་ལེའུ་ཡང་དག་པར་རབ་ཏུ་བཤད་པར་བྱའོ། །ཞེས་དམ་བཅས་པའོ། །གཞུང་དངོས་ལ་ཡང་མདོར་བསྟན་པ་དང༌།

རྒྱས་པར་བཤད་པ་གཉིས་ཡོད་པ་ལས། དང་པོ་ལ་སྤྱོད་པ་བྱེད་པའི་དགོས་པ། དེ་དུས་ཀྱི་རྒྱན་གོས། ལྷའི་རྣལ་འབྱོར། ཕྱག་རྒྱ་བསྟན་པ་དང་བཅས་ཏེ་རྣམ་པ་བཞི་ཡོད་པ་ལས། དང་པོ་ནི་སྤྱོད་པ་བྱེད་པའི་དགོས་པ། འཁོར་བའི་ཕ་རོལ་ཏུ་ཕྱིན་པར་བྱེད་པའི་ཐབས་མཆོག་ཉིད་དེ། མྱུར་དུ་བླ་ན་མེད་པའི་བྱང་ཆུབ་ཐོབ་པར་འདོད་པའི་རྣལ་འབྱོར་པ་གང་གིས། ཀྱཻ་རྡོ་རྗེའི་དངོས་གྲུབ་གྲུབ་པའི་མཐར་འགྲོ་བས་ཏེ་སྤྱོད་པ་བྱེད་པའོ། །རྒྱན་གོས་ནི་ཀྱཻ་རྡོ་རྗེ་ཞེས་པ་ནས་སྟག་གི་པགས་པ་ཉིད་ཅེས་པའི་བར་གྱིས་བསྟན་ལ། དང་པོ་ནི། ཀྱཻ་རྡོ་རྗེ་དངོས་གྲུབ་ཐོབ་པའི་རྒྱུ་སྒོམ་པ་པོའི་རྒྱན་རྣམ་པར་འཛིན་པ་སྟེ། རྣ་བ་དག་ལ་རུས་པའི་རྣ་ཆ་བཟང་པོ་སྟེ་འོད་དཔག་མེད་ཀྱི་དག་པའོ། །དེ་བཞིན་དུ་སྤྱི་བོར་འཁོར་ལོ་རྣམ་པར་འཛིན་པ་དང༌། ལག་པ་དག་ལའང་རུས་པའི་ལག་གདུབ་དང༌། དེ་བཞིན་དུ་སྐེད་པ་དག་ལའང་རུས་པའི་སྐེ་རགས་ཏེ་ཁམས་ཉམས་པ་མེད་པའི་རྟགས་དང༌། དེ་བཞིན་དུ་རྐང་པ་ལའང་རུས་པའི་རྐང་གདུབ་བོ། །ལག་པའི་རྩ་བར་ཡང་རུས་པའི་དཔུང་རྒྱན་ཉིད་དེ། མགྲིན་པར་ཡང་རུས་པའི་འཕྲེང་བ་སྟེ་འདི་རྣམས་ཀྱི་དག་པ་ནི་གོང་དུ་བཤད་ཟིན་ཏོ། །བགོ་བ་ནི་སྟག་གི་པགས་པ་སྟེ་ཞེ་སྡང་ལ་སོགས་པ་ཟིལ་གྱིས་གནོན་པའི་རྟགས་སོ། །བཟའ་བ་ནི་མི་འཆི་བཅུ་ཕྱེད་སྟེ། མི་འཆི་བ་ནི་བདུད་རྩི་ཡིན་ལ། བཅུ་ཕྱེད་ནི་ལྔ་ཡིན་པས་དེ་ལྟར་ན་བདུད་རྩི་ལྔ་ཟ་བར་བྱའོ། །ཞེས་བཤད་པ་ཡིན་ནོ། །ནང་དོན་དུ་བདུད་རྩི་ལྔ་བཟའ་བ་སྟེ་རྩ་བའི་རླུང་ལྔ་དབུ་མའི་ནང་དུ་ཚུད་པར་བྱེད་པའོ། །ལྷའི་རྣལ་འབྱོར་ལ་ཡང་ཧེ་རུ་ཀ་སྦྱོར་ཞེས་པ་ནི་བདག་ཉིད་ཧེ་རུ་ཀ་གསུམ་གང་རུང་གི་བསྐྱེད་རིམ་དང་ལྡན་པའི་སྒོ་ནས་ཕྱག་རྒྱ་དང་སྦྱོར་བ་ནི་རིག་པའི་སྐྱེས་བུ་ཉིད་དུ་བརྗོད་པར་བྱ་བ་ཡིན་ནོ། །དེ་ལྟར་བསྐྱེད་རིམ་ལ་བརྟན་པ་ཐོབ་པའི་རྣལ་འབྱོར་པ་དེ། དེ་བཞིན་གཤེགས་པ་ལ་སོགས་པའི་རིགས་ལྔ་དག་གི་རྣམ་པར་རྒྱུ་བས་ཏེ།

རིགས་ལྔའི་ང་རྒྱལ་དང་མ་བྲལ་བར་བྱའོ། །དེ་ལྟར་གྲོགས་རྣལ་འབྱོར་མ་གང་ལ་ཤིས་པའི་རིགས་ལྔ་དག་དང་མཉམ་པར་ལྡན་པས་ཏེ་སྦྱོར་བའོ། །མཐར་ཐུག་པའི་རིགས་ནི་གསང་ཆེན་རིགས་གཅིག་ཏུ་རྣམ་པར་བརྟགས་པས་གནས་པའོ། །རིགས་གཅིག་པུ་དེ་ལ་ཕྱེ་ན་རིགས་དུ་མ་ཉིད་དེ་བྱེ་བའི་རིགས་ལ་སོགས་པ་གྲངས་མེད་པ་ཉིད་ཀྱི་བར་ནི་གནས་སྐབས་སུ་དྲན་ཀྱང་མཐར་ཐུག་པའི་རྣལ་འབྱོར་པ་གང་གིས་རིགས་གཅིག་གི་ངོ་བོ་ཡིན་པའི་ཕྱིར། དབྱེ་བ་ནི་རིགས་ཐ་དད་དུ་མཚོན་པར་མི་བྱའོ་ཞེས་བཤད་པ་ཡིན་ནོ། །རྒྱས་པར་བཤད་པ་ལ་ཡང་རྣམ་པ་བཞི་སྟེ། སྤྱོད་པའི་སྔོན་དུ་འགྲོ་བ་དང༌། སྤྲོས་བཅས་ཀྱི་སྤྱོད་པ་དང༌། སྤྲོས་མེད་ཀྱི་སྤྱོད་པ་དང༌། དམ་ཚིག་དང་སྡོམ་པ་ལས་མི་འདའ་བའི་སྤྱོད་པའཽ། །སྤྱོད་པའི་སྔོན་དུ་འགྲོ་བ་ལ་ཡང་གང་དུ་འགྲོ་བའི་གནས། དུས་ནམ་གྱི་ཚེ་ན་འགྲོ་བ། དེ་ལྟར་བྱས་པའི་ཕན་ཡོན་ནོ། །དང་པོ་ནི། ཤིང་དེ་ལ་ཤིང་གཞན་གྱི་གྲིབ་མས་མི་འཕྲོག་པའི་ཤིང་གཅིག་གམ། ཡང་ན་རོ་མང་པོ་བསྐྱལ་བའི་དུར་ཁྲོད་དང༌། བུད་མེད་ཤ་ཟ་མོ་འཚོགས་པ་མ་མོའི་ཁྱིམ་དུ། དུས་མཚན་མོའི་དུས་སུ་རྣལ་འབྱོར་པས་གསང་སྤྱོད་བྱེད་པ་ཡིན་ལ། ཡང་ན་རི་བོ་དབེན་པའི་ས་ཕྱོགས་སམ། མི་མེད་པའི་བས་མཐའ་རུ། ལྷན་སྐྱེས་ཀྱི་ཡེ་ཤེས་བསྒོམ་པ་ནི། བཟང་པོར་བརྗོད་པར་བྱ་བ་ཡིན་ཏེ་དངོས་གྲུབ་མྱུར་བའོ། །ནང་དོན་དུ་ཤིང་གཅིག་ནི་རྩ་དབུ་མ། དུར་ཁྲོད་ནི་དབང་པོའི་སྒོ། མ་མོའི་ཁྱིམ་ནི། མ་མོ་དང་མཚན་མོ་ལ་སོགས་པ་རྣལ་འབྱོར་མ་བཅོ་ལྔ་གནས་པའི་རྩ་སུམ་ཅུ་རྩ་གཉིས་རྣམས་ཡིན་ལ། མཚན་མོ་ནི་ཉེར་ཐོབ་ཐིམ་པའི་དུས་སུ་རྣལ་འབྱོར་པས་འབར་འཛག་གི་དམིགས་པས་བདེ་སྟོང་གི་ཡེ་ཤེས་ཉམས་སུ་མྱོང་བར་བྱེད་པའོ། །ཡང་ན་དབེན་པ་སྟེ་རྣམ་པར་རྟོག་པ་མེད་པའམ། བས་མཐའ་ནི་དབང་པོའི་སྒོ་རྣམས་ལ་རྣམ་རྟོག་རྒྱུ་བ་མེད་པ་རུ་རྣལ་འབྱོར་པས་བསྒོམ་པ་ནི་དངོས་གྲུབ་ཀྱི་མཚན་མ་བཟང་པོར་བརྗོད་པར་བྱ་བ་ཡིན་ནོ། །སྤྲོས་བཅས་ཀྱི་སྤྱོད་པ་ལ་ཡང༌།

གང་གི་སྤྱོད་པ་བྱེད་པའི་གང་ཟག སྤྱོད་པ་བྱེད་པའི་གྲོགས། དེ་ཇི་ལྟར་སྦྱོང་བའི་ཚུལ། སྦྱངས་པའི་ཕྱག་རྒྱ་དེ་ཇི་ལྟར་བསྟེན་པའི་ཚུལ། དེའི་རྐྱེན་གྱི་རྣམ་དག་དང་ལྷའི་རྣལ་འབྱོར་རོ། །དང་པོ་ནི། རབ་བརྟན་པ་ཐོབ་པའི་གང་ཟག འབྲིང་དྲོད་ཐོབ་པའི་གང་ཟག ཐ་མ་ཆོས་བརྒྱད་མགོ་སྙོམས་པས་སྤྱོད་བྱེད་པ་ཡིན་ཏེ། དེ་ཡང་ཅུང་ཟད་དྲོད་ཐོབ་པས་ཏེ་སྦྲུལ་དང་ཆོམ་རྐུན་དང་གཅན་ཟན་ལ་སོགས་པས་འཚེ་བར་མི་ནུས་ཤིང༌། ལས་རིམ་གྱི་རྟགས་རྣམས་ལེགས་པར་ཤར་བ་ནི་ཅུང་ཟད་དྲོད་ཐོབ་པ་ཡིན་ཏེ། གང་ཟག་དེས་དུས་གང་གི་ཚེ་སྤྱོད་པ་བྱེད་པར་འདོད་པ་གང་གི་ཚེ་ཕྱག་རྒྱ་ཆེན་པོའི་དངོས་གྲུབ་འདོད་པས་ན། རྟེན་གྱི་གང་ཟག་འདིས་ནི་སྐྱེད་རྫོགས་ལ་བོགས་འདོན་པའི་ཕྱིར་རིག་པ་བརྟུལ་ཞུགས་ཀྱི་སྤྱོད་པ་སྤྱད་པ་ཉིད་ཡིན་ནོ། །གྲོགས་ནི་ཤིན་ཏུ་བཞིན་བཟང་ཞིང་མཛེས་པ་ཡོན་ཏན་གྱི་མིག་ཡངས་མ་སྟེ་ཕྲག་དོག་མེད་པ། རང་གིས་ཀྱཻ་རྡོ་རྗེའི་དཀྱིལ་འཁོར་དུ་དབང་བཞི་ཡོངས་སུ་རྫོགས་པར་བསྐུར་ཞིང༌། སེམས་ཅན་ལ་སྙིང་བརྩེ་བའི་བདག་ཉིད་ཅན། དེ་ལྟ་བུ་ནི་རྡོ་རྗེའི་བུ་མོ་རིགས་གང་གི་རྣལ་འབྱོར་པ་ཡིན་ཡང༌། ཕྱག་རྒྱ་འདི་ཁྱེར་ནས་ནི་བརྟུལ་ཞུགས་ཀྱི་སྤྱོད་པ་བྱ་བར་རྟོགས་པ་དང་ལྡན་པས་སྤྱད་པར་བྱའོ། །རྡོ་རྗེའི་རིགས་ཀྱི་བུ་མོ་དེ་ལྟ་བུ་དངོས་མེད་ན་ནི་རང་འདོད་པའི་ལྷ་རྣམ་སྣང་ལ་སོགས་པ་ཡིན་ན། བྲམ་ཟེའི་བུ་མོ་ལ་སོགས་པའི་ཕྱག་རྒྱ་རིགས་གང་ཤིས་ཀྱིས་བྱ་བ་ཡིན་ནོ། །ཡང་ན་གཞན་གྱི་ས་བོན་རབ་ཏུ་བཅུག་པ་སྟེ། སེམས་བསྐྱེད་ལ་སོགས་པའི་སྡོམ་པ་ཕོག་ལ་དབང་བཞི་རིམ་གྱིས་བསྐུར་ཞིང༌། རྒྱུད་སྦྱངས་ཏེ་ཁྱེར་ནས་བསྐྱེད་རྫོགས་ཀྱི་རྣལ་འབྱོར་དང་ལྡན་པས་ལོངས་སྤྱད་པར་བྱ་བ་ཡིན་ནོ། །རྒྱན་གྱི་རྣམ་དག་ལྷན་ཅིག་སྐྱེས་པའི་ཡེ་ཤེས་རྟོགས་པ་གང་གི་ཚེ། དགའ་བས་ཀོ་ལ་ཨི་རི་དྲི་ལ་སོགས་པའི་གླུ་བླངས་ཏེ། དེའི་ཚེ་སྟོང་པ་ཉིད་དང་སྙིང་རྗེ་དབྱེར་མི་ཕྱེད་པའི་རྡོ་རྗེ་མཆོག་སྟེ་ལྷན་ཅིག་སྐྱེས་པའི་ཉམས་དང་ལྡན་ཞིང༌།

ཡེ་ཤེས་དེ་མཐོང་བའམ་རྟོགས་པ་གང་གི་ཚེ་ལྷན་སྐྱེས་ཀྱི་དགའ་བ་སྐྱེས་པ་ན། འཁོར་བའི་སྡུག་བསྔལ་ལས་ཐར་བའམ། ཐམས་ཅད་མཁྱེན་པའི་རྒྱུར་ནི་རྣལ་འབྱོར་པས་གར་བྱས་ཏེ། དེའི་ཚེ་རྡོ་རྗེའི་རྐང་པ་གཡས་བརྐྱང་དང༌། གཡོན་བརྐྱང་དང་མཉམ་པའི་སྟངས་སྟབས་ལ་སོགས་པའི་གར། ཡོ་གཱིས་ཏེ། རྣལ་འབྱོར་པས་ལྷན་ཅིག་སྐྱེས་པའི་ཡེ་ཤེས་ལ་མཉམ་པར་བཞག་པས་མ་ཡེངས་པར་བྱེད་པའོ། །ནང་དོན་དུ། བསྐྱེད་རྫོགས་ཀྱི་རྣལ་འབྱོར་པ་གང་གིས་དགའ་བས་གླུ་བླངས་ནི། རྡོ་རྗེའི་བཟླས་པ་བྱས་པ་དེའི་ཚེ། སྟོང་པ་དང་སྙིང་རྗེ་དབྱེར་མེད་པའི་རྡོ་རྗེ་མཆོག་དང་ལྡན་པར་འགྱུར་ལ། དེ་ལྟར་གྱུར་པ་གང་གི་ཚེ་སེམས་ལྷན་ཅིག་སྐྱེས་པའི་དགའ་བ་སྐྱེས་པས་ན། ཐར་པ་མྱ་ངན་འདས་པའི་རྒྱུ་ནི་གར་བྱ་སྟེ། དེའི་ཚུལ་ཡང་རླུང་གཡས་ནས་རྒྱུ་བ་གཡས་བརྐྱང༌། གཡོན་ནས་རྒྱུ་བ་གཡོན་བརྐྱང༌། རླུང་མཉམ་རྒྱུ་བྱེད་པ་མཉམ་པའི་སྟངས་སྟབས་ཏེ། རྡོ་རྗེའི་རྐང་པ་ནི་རོ་རྐྱང་གི་རླུང་རྣམས་དབུ་མར་ཚུད་པས་གར་ནི་ཡོ་གཱིས་ཏེ། རྣལ་འབྱོར་པ་ལྷོར་ལས་དང་ལྡན་པས་མཉམ་པར་བཞག་པས་དམིགས་པ་རྩེ་གཅིག་ཏུ་གནས་པའི་བྱེད་པའོ། །རྒྱན་གྱི་རྣམ་དག་ནི། སྤྱི་བོར་འཁོར་ལོ་མི་བསྐྱོད་པའི་གཟུགས་ཀྱིས་གནས་པའམ། ཡང་ན་མི་བསྐྱོད་པ་འཁོར་ལོའི་གཟུགས་གནས་པའོ། །རྣ་ཆའི་བདག་ཉིད་ནི། མགོན་པོ་འོད་དཔག་ཏུ་མེད་པའི་རྣམ་དག་ཡིན་ལ། དེ་བཞིན་དུ། མགུལ་གྱི་ཕྲེང་བ་ནི་རིན་ཆེན་འབྱུང་ལྡན་གྱི་བདག་ཉིད་ཡིན་ལ། ལག་པར་ཡང་ལག་གདུབ་ལ་སོགས་པ་རྣམ་པར་སྣང་མཛད་དུ་བརྗོད་པ་ཡིན་ནོ། །སྐེ་རགས་ལ་ནི་དོན་ཡོད་གྲུབ་པ་གནས་པའོ། །ཁ་ཊྭཱཾ་གའི་གཟུགས་ནི་ཤེས་རབ་སྟེ། རྡོ་རྗེ་བདག་མེད་མ་མཚོན་པའོ། །ཐབས་བདེ་བ་ཆེན་པོའི་གཟུགས་ཀྱིས་ནི་ཅང་ཏེའུ་འཛིན་པའོ། །དེ་ལྟར་ལྷའི་རྣལ་འབྱོར་ནི་ཞེ་སྡང་རྣམ་པར་དག་པས། མི་བསྐྱོད་པའི་རྣལ་འབྱོར་པ་སྟེ། མི་བསྐྱོད་ཀྱཻ་རྡོ་རྗེའི་རྣལ་འབྱོར་དང་ལྡན་པས་སྤྱོད་པ་སྤྱད་པ་ཉིད་ཡིན་ནོ། །སྤྲོས་པ་མེད་པའི་སྤྱོད་པ་ལ་ཡང་དགོས་པ་དང་བཅས་པའི་གླུ་གར་དང༌།

བཟའ་བཏུང་དང༌། རྒྱན་གྱིས་ངེས་པ་དང༌། ལག་ཆ་དགོས་པ་དང་བཅས་རྣམ་པ་བཞི་ཡོད་པ་ལས། དང་པོ་གླུ་ནི་རྣམ་པར་དག་པའམ། ཡིད་སྐྱོབ་པར་བྱེད་པའི་སྔགས་སུ་གནས་པ་ཡིན་ལ། གར་ནི་བདེ་སྟོང་གི་ཡེ་ཤེས་བསྒོམ་པར་བྱ་བ་ཉིད་ཡིན་ལ། དེའི་ཕྱིར་ན་ངག་སྔགས་སུ་འགྱུར་བའི་གླུ་དང༌། ཡིད་བདེ་སྟོང་དུ་འགྱུར་བའི་གར་ནི་གོང་གི་རྣལ་འབྱོར་པས་དུས་རྟག་པ་རྒྱུན་དུ་བྱེད་པས་ཉམས་སུ་ལེན་པའོ། །བཟའ་བཏུང་ནི། སྨན་ནི་རྣམ་པར་བཟའ་བ་སྟེ་ངེས་དོན་དུ་རོ་རྐྱང་གི་རླུང་ནི་དབུ་མའི་ནང་དུ་ཚུད་པར་བྱེད་པའམ། ཡང་ན་དྲི་ཆེན་ཉིད་དུས་རྟག་ཏུ་བཟའ་བར་བྱ་བ་ཡིན་ནོ། །ཆུ་ནི་རྟག་པར་བཏུང་བ་ཉིད་དེ་མི་བསྐྱོད་པ་དྲི་ཆུའི་བདག་ཉིད་དུ་བཏུང་བའམ་ཡང་ན་ཁམས་བྱང་ཆུབ་ཀྱི་སེམས་དཀར་ཆ་འབར་འཛག་གི་དམིགས་པ་ལ་བརྟེན་ནས་བཏུང་བའོ། །དེ་ལྟར་བྱས་པའི་ཕན་ཡོན་ནི། རྒས་པ་ལུས་ཟུངས་ཟད་པ། འཆི་བ་སྲོག་འགྱུར་བ་ལ་སོགས་པས་ཟིལ་གྱིས་མི་ནོན་ཅིང༌། དུས་རྟག་ཏུ་ནད་གདོན་ལ་སོགས་པ་བསྲུང་བར་འགྱུར་བ་ཡིན་ནོ། །རྒྱན་གྱིས་ངེས་པ་ནི། རྐུན་མའི་སྐྲ་ལ་ཞེས་པ་ནས། རྣམ་པར་འཛིན་ཞེས་པའི་བར་གྱིས་བསྟན་ལ། དང་པོ་ནི། རྐུན་མའི་སྐྲ་སྟེ། ཆོམ་རྐུན་པ་བསད་པའི་སྐྲ་ལ་མགོར་ཅོད་པན་དུ་བྱས་ཏེ། དེ་ལ་ཧཱུྂ་ལས་བྱུང་བའི་རུས་པའི་འཁོར་ལོ་སྦྱར་བར་བྱའོ། །དེ་ལྟར་རུས་པའི་འཁོར་ལོ་དེ་ཡང་རྣལ་འབྱོར་པ་སྤྱོད་པ་ལ་ཞུགས་པས་རྣམ་པར་འཛིན་པར་བྱ་བ་ཡིན་ལ། དེ་ལ་ཡང༌། ཐོད་པ་སོར་ལྔ་པའི་ཚད་ནི། ཡེ་ཤེས་ལྔ་མཚོན་པའི་བདག་ཉིད་དུ་བྱས་པས། མགོར་ཅོད་པན་དུ་འཛིན་པར་བྱ་བ་ཡིན་ནོ། །ཐབས་བདེ་བ་ཆེན་པོ་དང་ཤེས་རབ་སྟོང་པ་ཉིད་ཀྱི་རང་བཞིན་ལས། སྐྲའི་སྐེ་རགས་ཉིས་སྐོར་དུ་བཅིང་བ་ཉིད་ཡིན་ནོ། །ཐལ་བ་སྟེ་རོ་བསྲེགས་པའི་ཐལ་བས་ལུས་བྱུག་ཅིང༌། དུར་ཁྲོད་ཀྱི་སྐྲའི་མཆོད་ཕྱིར་ཐོགས་ཏེ་སེ་རལ་ཁར་བྱེད་པ་ཡིན་ནོ། །རྒྱན་དེ་རྣམས་རྣལ་འབྱོར་པས་རྣམ་པར་འཛིན་པ་སྟེ།

དུས་རྟག་ཏུ་མི་འབྲལ་བར་བྱེད་པའོ། །ལག་ཆ་དགོས་པ་དང་བཅས་པ་ནི། ཅང་ཏེའུ་ཞེས་པ་ནས། འདི་དག་བཟླས་དང་སྒོམ་པ་ཡིན་ཞེས་པའི་བར་གྱིས་བསྟན་ལ། ཅང་ཏེའུའི་སྒྲ་ནི་བདེ་སྟོང་གི་བཟླས་པ་སྟེ། ཁ་ཊྭཱཾ་ག་ནི་ཧེ་རུ་ཀ་བསྒོམ་པའི་རྣལ་འབྱོར་པས་ཤེས་རབ་སྟོང་པ་ཉིད་རྟོགས་པའི་བརྡའོ། །དེའི་ཚུལ་ཡང་རྡོ་རྗེ་སྟོང་པ་ཉིད་དང་ཐོད་པ་སྙིང་རྗེ་ཆེན་པོ་བདེ་བའི་རང་བཞིན་དབྱེར་མེད་པའི་སྦྱོར་བ་ཡིན་ཏེ་དབྱེར་མེད་པར་རྟོགས་པའོ། །འདི་དག་ནི་ཡང་དག་པའི་བཟླས་པ་དང༌། དོན་གྱི་སྒོམ་པ་ཡང་ཡིན་པར་བརྗོད། དམ་ཚིག་དང་སྡོམ་པ་ལས་མི་འདའ་བའི་སྤྱོད་པ་ལ་ཡང༌། བརྐམ་དང་ཞེས་པ་ནས། བཟའ་མིན་ཞེས་པའི་བར་གྱིས་བསྟན་ལ། དེ་ལ་ཡང་བདུན་ཏེ་ཕྱིན་ཅི་ལོག་སྤངས་པའི་སྤྱོད་པ་དང༌། སྤྱོད་པའི་སྔོན་དུ་འགྲོ་བ་དང༌། རྟོག་པ་དང་བྲལ་བའི་སྤྱོད་པ་དང༌། དངོས་གྲུབ་ཀྱི་རྒྱུ་བླ་མ་ལ་ཕྱག་འཚལ་བར་བསྟན་པ་དང༌། ལས་ཀྱི་དམ་ཚིག་དང་སྡོམ་པ་ལས་གྲོལ་བར་བསྟན་པ་དང༌། འཇིགས་པ་དང་བྲལ་བའི་སྤྱོད་པ་དང༌། སྙིང་རྗེ་ཆེན་པོའི་སྤྱོད་པའོ། །དང་པོ་ནི། ནོར་རྫས་ལ་སོགས་པ་བརྐམ་པའི་རྣམ་པར་རྟོག་པ་དང༌། གཏི་མུག་གི་རྨོངས་པ་དང༌། གཞན་རྒྱལ་པོ་ལ་སོགས་པའི་འཇིགས་པ་དང༌། བདག་གི་རྒྱུད་ཁྲོ་བས་ཟིལ་གྱིས་ནོན་པ་དང༌། གཞན་གྱིས་འཕྱ་ཡི་དོགས་པའི་ངོ་ཚ་བ་དང༌། འབྲས་བུ་ཐོབ་བམ་མི་ཐོབ་སྙམ་པའི་རྣམ་པར་རྟོག་པ་ལ་སོགས་པ་དེ་དག་རྣམ་པར་སྤངས་ཏེ། བདག་ཉིད་ཀྱི་གཉིད་ཀྱང་ཡང་དག་པར་སྤངས་ནས་ཆོས་ལ་ཐེ་ཚོམ་མེད་པར་སྤྱོད་པ་སྤྱོད་པ་ཡིན་ནོ། །སྤྱོད་པའི་སྔོན་དུ་འགྲོ་བ་ནི། ལུས་ཀྱི་སྦྱིན་པ་ཞེས་པས་བསྟན་ལ། དེ་ཡང་རང་གི་ལུས་འདི་ཉིད་སེམས་ཅན་ཐམས་ཅད་གྱི་དོན་དུ་སྦྱིན་པ་བཏང་བ་ནི་སྦྱིན་པའི་ཕ་རོལ་ཏུ་ཕྱིན་པ་ཡིན། དེ་ལྟར་བྱེད་པའི་ངེས་འབྱུང་གི་བསམ་པ་ལ་གནས་པ་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡང་ཡིན་ལ། གཞན་དོན་དུ་རང་གི་སྡུག་བསྔལ་བཟོད་པ་ནི་བཟོད་པའི་ཕ་རོལ་ཏུ་ཕྱིན་པ་དང༌།

དེ་ལྟར་བྱེད་པ་ལ་ཐང་ལྷོད་མེད་པར་སྐྱོང་བ་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང༌། དེ་ལ་གཡེང་བ་མེད་པ་ནི་བསམ་གཏན་གྱི་ཕ་རོལ་ཏུ་ཕྱིན་པ་དང༌། དེ་ལ་ཡང་འཁོར་གསུམ་ཡོངས་སུ་དག་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ལ། དེ་ལྟར་ཕ་རོལ་ཏུ་ཕྱིན་པ་དྲུག་ལྡན་དུ་ལུས་ཀྱི་སྦྱིན་པ་འབྱུང་པོ་མི་དང་མི་མ་ཡིན་པ་ལ་སྙིང་རྗེ་ཆེན་པོའི་སྒོ་ནས་སྦྱིན་ན་ནི་ཕྱིས་ནས་སྤྱོད་པ་ཡང་དག་པར་སྤྱད་པ་ཡིན་ནོ། །རྣམ་རྟོག་དང་བྲལ་བའི་སྤྱོད་པ་ནི། སྐལ་བ་དང་ལྡན་པ་དང༌། སྐལ་བ་དང་མི་ལྡན་པར་སྤྱད་ནས་ནི་སྐལ་བ་དང་ལྡན་ན་སྦྱིན་ལ། མི་ལྡན་ན་དེའི་ཕྱིར་སྦྱིན་པ་སྦྱིན་པར་མི་བྱའོ་ཞེས་པ་དང༌། དེ་བཞིན་དུ་འདི་དག་ནི་ཁ་ཟས་ཞིམ་པས་ཏེ་བཟའ་བར་བྱའོ། །དེ་བཞིན་དུ་འདི་དག་ནི་མི་ཞིམ་པའོ་ཞེས་སྤང་དུ་མེད་ལ། དེ་བཞིན་དུ་བཏུང་བ་ལ་ཡང་མཚོན་པ་ཉིད་ཡིན་ལ། ཇི་ལྟར་རྙེད་པ་རྣམ་པར་རྟོག་པ་དང་བྲལ་བའི་ངང་ནས་རབ་ཏུ་བཟའ་བ་ཡིན་ལ། ཡིད་དུ་འོང་བ་དང་མི་འོང་བ་ཡང་རྣམ་པར་རྟོག་པས་སྒྲོ་བཏགས་པ་ཡིན་པའི་ཕྱིར། ཨ་འཐས་ཀྱི་ཞེན་པ་ཙམ་དུ་མི་བྱའོ། །བཟའ་བར་བྱ་བ་འབྲས་ཆན་དང་བཟའ་བར་བྱ་བ་མ་ཡིན་པ་དྲི་ཆེན་ལ་སོགས་པ་སྤྱོད་པ་དང༌། དེ་བཞིན་དུ་འབྲས་ཆང་ལ་སོགས་པའི་བཏུང་བ་དང༌། དྲི་ཆུ་ལ་སོགས་པ་བཏུང་བ་མ་ཡིན་པ་ཉིད་ཅེས་རྟོག་པས་དཔྱོད་པ་དང༌། དེ་བཞིན་དུ་འདི་ནི་གཟུགས་བཟང་བས་རང་གི་ཕྱག་རྒྱའི་རིགས་ཏེ་བསྒྲོད་པར་བྱ་བའོ་སྙམ་པ་དང༌། འདི་ནི་གཟུགས་ངན་པ་སྟེ། རང་གི་ཕྱག་རྒྱའི་རིགས་མ་ཡིན་པས་སྤང་བར་བྱ་བ་ཡིན་ནོ་སྙམ་དུ་བསྐྱེད་རྫོགས་ལ་གནས་པའི་སྔགས་པ་ཡིས་བཟང་ངན་ལ་སོགས་པའི་རྣམ་པར་རྟོག་པ་ཉིད་དུ་མི་བྱ་བར་རོ་མཉམ་པར་བྱེད་པའོ། །དངོས་གྲུབ་ཀྱི་རྒྱུ་བླ་མ་ལ་ཕྱག་འཚལ་བ་ཡང་མཆོག་གི་དངོས་གྲུབ་བརྙེས་པའི་སློབ་མ་གང་གིས། ཡང་དག་པའི་ཡེ་ཤེས་སྣང་བ་པོས་ཏེ། དངོས་གྲུབ་ཐམས་ཅད་ཀྱི་རྒྱུ་བླ་མ་ཡིན་པས།

སློབ་མ་གྲུབ་པ་ཐོབ་པས་ཀྱང་བླ་མ་སོ་སོ་སྐྱེ་བོ་ལ་ཡང་ཕྱག་འཚལ་བར་བྱ་བ་ཡིན་ལ། དེ་ལྟར་ཕྱག་མ་འཚལ་ན། དངོས་གྲུབ་ཉམས་ནས་ཀྱང་མནར་མེད་དུ་སྐྱེ་བར་འགྱུར་ཞིང༌། དེ་སྤང་བའི་ཕྱིར་སློབ་མ་དངོས་གྲུབ་ཐོབ་པས། བླ་མ་སོ་སོའི་སྐྱེ་བོ་ལ་མངོན་པར་འཇིག་རྟེན་ཐམས་ཅད་ཀྱི་མངོན་སུམ་དུ་ཕྱག་འཚལ་བར་བྱ་བ་ཡིན་ནོ། །ལས་ཀྱི་དམ་ཚིག་ལས་གྲོལ་བར་བསྟན་པ་ནི། ལྷན་ཅིག་སྐྱེས་པའི་ཡེ་ཤེས་རྟོགས་པའི་རྣལ་འབྱོར་པ་དེས། སྦྱངས་པའི་ཡོན་ཏན་བཅུ་གཉིས་ལ་སོགས་པའི་ཡན་ལག་དང༌། རྒྱུད་གཞན་གྱི་དབང་ལ་སོགས་པ་ལས་རྣམ་པར་གྲོལ་བ་ཡིན་ཏེ་དེ་དག་ལ་ལྟོས་མི་དགོས་པའི་ཕྱིར་རོ། །དེ་བཞིན་དུ་འཇིག་རྟེན་པ་རྣམས་ཀྱི་འཕྱ་ཡི་དོགས་པའི་ངོ་ཚ་བའི་འབྲས་བུ་ཉིད་ལས་ཀྱང་གྲོལ་བ་ཡིན་ཏེ། རང་བཞིན་གྱིས་རྣམ་པར་དག་པའི་ཕྱིར་རོ། །དངོས་པོ་ཐམས་ཅད་ཀྱི་རང་བཞིན་ལྷན་ཅིག་སྐྱེས་པའི་བདག་ཉིད་ཀྱི་ཡོ་གཱི་སྟེ་རྣལ་འབྱོར་པས་རྣམ་པར་དཔྱད་ནས་ནི། རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས། དེ་ལྟར་རྟོགས་པའི་རྣལ་འབྱོར་པ་དེས། རྣལ་འབྱོར་རྒྱུད་ལ་སོགས་པ་ལས་བཤད་པའི་སྦྱིན་བསྲེག་དང་གཞན་གྱི་མཆོད་སྦྱིན་དང༌། བྱ་རྒྱུད་ལ་སོགས་པའི་དཀའ་ཐུབ་ལས་ཡང་དག་པར་འདས་ཏེ་བལྟོས་མི་དགོས་པའི་ཕྱིར་རོ། །མཚན་མ་དང་བཅས་པའི་སྔགས་དང་ཡིད་ཆེས་དང་བཅས་པའི་བསམ་གཏན་ཡང་དག་པར་སྤངས་ཏེ། དམ་ཚིག་དང་སྡོམ་པ་གཞན་དབང་གི་བཅས་པ་ལས་རྣམ་པར་གྲོལ་བ་དེ་ལྷན་ཅིག་སྐྱེས་པའི་རྣལ་འབྱོར་དང་ལྡན་པས་སྤྱོད་པ་བྱེད་པ་ཡིན་ནོ། །འཇིགས་པ་དང་བྲལ་བའི་སྤྱོད་པ་ལ་ཡང༌། ངེས་པར་ཞེས་པའི་ཚིགས་སུ་བཅད་པ་གཅིག་གིས་བསྟན་ཏེ། དེ་ལྟར་སྤྱོད་པ་བྱེད་པའི་རྣལ་འབྱོར་པའི་མདུན་དུ། ངེས་པར་གདོན་མི་ཟ་བ་མངོན་སུམ་དུ་རང་གི་ཡི་དམ་དང་ཆོས་སྐྱོང་ལ་སོགས་པ་མ་ཡིན་པའི་ལྷ་མིན་གང་བདུད་ལ་སོགས་པ་དང༌། ལྷའི་དབང་པོ་རྒྱ་བྱིན་ལ་སོགས་གཟི་བརྗིད་ཆེན་པོ་དང་ལྡན་པ་གང་བྱུང་བ་ཡིན་ན་ཡང༌།

འདི་ཉིད་སེམས་ལྷན་ཅིག་སྐྱེས་པ་ལས་གཞན་མེད་པས་དེ་ལ་འཇིགས་པ་དང་ཡ་ང་བར་མི་བྱ་སྟེ་དཔེར་ན། རི་དྭགས་ཀྱི་རྒྱལ་པོ་སེང་གེའི་གཟུགས་ཀྱི་ནི་གཅན་གཟན་དང་རི་དྭགས་ལ་སོགས་པ་གཞན་རྣམས་ལ། འཇིགས་པ་མེད་པར་རྒྱུ་བ་དེ་བཞིན་དུ། རྣལ་འབྱོར་པས་ཕྱི་རོལ་གྱི་བདུད་ལ་སོགས་པ་དང༌། ནང་གི་བཀྲེས་སྐོམ་ལ་སོགས་པ་ལ་ཡང་འཇིགས་པ་མེད་པར་བྱ་སྟེ་གནས་རྣམས་སུ་རྒྱུ་བར་བྱའོ། །སྙིང་རྗེ་ཆེན་པོའི་སྤྱོད་པ་ལ་ཡང་ཕྱི་དོན་དུ་སེམས་ཅན་ཀུན་གྱི་དོན་སྒྲུབ་པ་ཉིད་ཀྱི་ཕྱིར། རྟག་ཏུ་སྙིང་རྗེས་གདུང་བས་བསྒོམ་པར་བྱ་བ་ཡིན་ནོ། །ནང་དོན་དུ་སེམས་ཅན་ནི་ཕུང་པོ་ལ་སོགས་པ་ཡིན་ལ། དེ་དག་ཀྱང་བདེ་སྟོང་དབྱེར་མེད་དུ་ཤེས་པས་རྟག་ཏུ་སྙིང་རྗེ་དེས་གདུང་བར་བྱ་བ་ཡིན་ནོ། །རྣལ་འབྱོར་གྱི་བཏུང་བ་བདེ་བ་ཆེན་པོ་ལ་དགའ་བའི་རྣལ་འབྱོར་པས་བདེ་བ་སྟོང་པ་དབྱེར་མེད་པའི་ཡེ་ཤེས་ཀྱི་ལུས་རྒྱས་པར་བྱེད་པ་ལས། གཞན་གྱི་བཏུང་བ་ཆང་ལ་སོགས་པས་བཟི་བར་བྱ་བ་ནི་མ་ཡིན་ནོ། །ལེའུའི་མཚན་ནི་བསྐྱེད་རྫོགས་ཀྱི་བོགས་འདོན་ཏེ། ལེའུ་དྲུག་པ་རིག་པ་བརྟུལ་ཞུགས་ཀྱི་སྤྱོད་པའི་ལེའུའྀ་གྲངས་ཀྱི་གནས་གཞན་དྲུག་པའི་རྣམ་པར་བཤད་པའོ།། ༈ །།ལེའུ་བདུན་པ་བརྡའི་ལེའུ་ལ་ཡང་ལེའུ་སྔ་ཕྱི་དང༌། མངོན་རྟོགས་ཀྱི་འབྲེལ། མདོར་བསྟན་རྒྱས་བཤད་ཀྱི་འབྲེལ་དང་རྣམ་པ་གསུམ་ཡོད་པ་ལས། ལེའུ་སྔ་ཕྱིའི་འབྲེལ་ནི། ལེའུ་དྲུག་པ་སྤྱོད་པའི་ལེའུ་ལ་ཡང༌། སྐྱེས་པ་ཡིན་ན་སྤུན་དང༌། བུད་མེད་ཡིན་ན་སྲིང་མོར་ཤེས་པར་བྱ་བའི་ཕྱིར། ལེའུ་བདུན་པ་འདི་ཉིད་བསྟན་ལ། མངོན་རྟོགས་ནི། སོ་སོའི་སྐབས་སུ་འབྲེལ་ལ། མདོར་བསྟན་རྒྱས་བཤད་ལ་ཡང་ལེའུ་དང་པོར་བརྡ་ཆེན་དང༌། ཞེས་པས་མདོར་བསྟན་ནས། ལེའུ་འདི་ཉིད་ཀྱིས་རྒྱས་པར་འཆད་པར་བྱེད། དེ་ལྟར་བརྡའི་ལེའུ་འདི་ཉིད་ལ་ཡང་མཚམས་སྦྱར་བ་དང༌། གཞུང་དངོས་དང༌། ལེའུའི་མཚན་ནོ། །དང་པོ་ནི་སྤྱོད་པའི་ལེའུ་བཤད་པའི་རྗེས་དེ་ནས་བརྡ་ཡི་ལེའུ་བཤད་པར་བྱའོ། །གཞུང་དངོས་ལ་ཡང་བརྡ་དང༌།

གང་དུ་འདུ་བའི་གནས་དང༌། འདུ་བའི་དུས་དང༌། ཁ་ཟས་དང༌། སྤྱོད་པ་དང༌། བཟའ་བའི་རྣལ་འབྱོར་དང་བཅས་ཏེ་དྲུག་ཡོད་པ་ལས། དང་པོ་ཡང༌། བརྡའི་དགོས་པ་དང༌། བརྡའི་ལན་དངོས་དང་འདུ་བར་གདམས་པའོ། །དང་པོ་ནི། རྣལ་འབྱོར་པ་གང་གིས་དམ་ཚིག་དང་སྡོམ་པ་གཅིག་པའི་སྤུན་དང༌། སྲིང་མོ་ཡང་ཐེ་ཚོམ་མེད་པར་ཤེས་པའི་ཕྱིར་རོ། །བརྡ་དང་བརྡའི་ལན་དངོས་སུ་ཡང་རང་གི་དབང་གི་བརྡ་གང་ཞིག་གཡོན་པའི་སོར་མོ་ལྔ་ཚོགས་པ་གཅིག་ཏུ་བྱས་ནས་སྟོན་པ་ནི། དམ་ཚིག་གཅིག་པ་ལས་ལེགས་པར་འོངས་སམ་ཞེས་པའི་བརྡའོ། །དེའི་ལན་སོར་མོ་གཉིས་བསྒྲེང་སྟེ། ལེགས་པར་འོངས་པ་ཡིན་ཞེས་པའི་ལན་ནོ། །དེ་བཞིན་དུ་གཡོན་གྱི་མཐེ་བོང་བཅང་སྟེ་སྟོན་པ་ནི་བདེ་སྟོང་དབྱེར་མེད་པའི་ངང་དུ་སྐུ་ཁམས་བདེ་འམ་ཞེས་པའི་བརྡ་ཡིན་ལ། དེ་ཉིད་སྙུན་གྱི་ཕྱག་རྒྱའི་བརྡར་དེ་ལྟར་རྣམ་པར་ཤེས་པར་བྱས་ནས། ལན་དུ་ཡང་དེ་ཉིད་བསྟན་པར་བྱའོ། །གང་ཞིག་སྲིན་ལག་བརྐྱང་སྟེ་སྟོན་པ་ནི་གསུམ་པ་མིང་མེད་པའི་བདེ་བ་རྟོགས་སམ་ཞེས་བཤད་པའི་བརྡ་ཡིན་ལ། དེའི་ལན་དུ་མཐེའུ་ཆུང་རྣམ་པར་སྦྱིན་པ་ནི། དེ་ལྟར་ཐོབ་ཅིང་བཞི་པ་ཡང་རིག་གོ་ཞེས་པ་ནི་ལན་ནོ། །གང་ཞིག་གུང་མོ་སྟོན་པ་ནི་དབུ་མའི་ལམ་ལ་གནས་སམ་ཞེས་པའི་བརྡ་ཡིན་ལ། དེ་ལ་ཡང་མཛུབ་མོ་རྣམ་པར་སྦྱིན་པ་ནི་དབུ་མ་དང་ཉེ་བར་གནས་སོ་ཞེས་པའི་བརྡ་ཡིན་ཏེ་ལན་ནོ། །རྣལ་འབྱོར་གང་ཞིག་གིས་མཐེ་བོང་དང་བཅས་པའི་སྲིན་ལག་སྟོན་པ་ནི་རྣམ་པར་རྟོག་པ་མེད་དམ་ཞེས་པའི་བརྡ་ཡིན་ལ། དེའི་ལན་དུ་རང་གི་ལུས་ཀྱི་ཕྲ་བའི་གནས་མགྲིན་པ་རབ་ཏུ་བསྟན་པ་ནི་རྣམ་པར་རྟོག་པ་ཕྲ་མོ་དང་ལྡན་ནོ་ཞེས་པའི་ལན་ནོ། །གང་ཞིག་གིས་གོས་སྟོན་པ་ནི། ཡོན་ཏན་གྱི་གོས་དང་ལྡན་ནམ་ཞེས་པའི་བརྡའ་ཡིན་ལ། དེའི་ལན་དུ་མཛུབ་མོའི་རྩེ་གསུམ་རབ་ཏུ་བསྟན་པ་ནི། བདེ་གསལ་མི་རྟོག་པ་གསུམ་གྱི་ཡོན་ཏན་དང་ལྡན་ནོ་ཞེས་པའི་ལན་ནོ། །གང་ཞིག་ནུ་མ་སྟོན་པ་ནི་ཁམས་བྱང་ཆུབ་ཀྱི་སེམས་རྩའི་ནང་ཐམས་ཅད་དུ་ཁྱབ་པར་བཞེས་སམ་ཞེས་པའི་བརྡ་ཡིན་ལ།

དེའི་ལན་དུ་སྐྲ་མཚམས་རབ་ཏུ་སྟོན་པ་ནི། སྤྱི་བོའི་བར་དུ་བྱང་ཆུབ་ཀྱི་སེམས་བརྟན་པར་བྱས་སོ་ཞེས་ལན་ནོ། །གང་ཞིག་གིས་ས་ནི་སྟོན་པ་ནི། རྩི་བཅུད་ཐམས་ཅད་རྒྱས་པར་བྱེད་པ་ས་ཡིན་པ་བཞིན་དུ། ཁམས་བྱང་ཆུབ་ཀྱི་སེམས་འཕེལ་ཞིང་རྒྱས་པར་བྱེད་པ་ནི། ལས་ཀྱི་ཕྱག་རྒྱ་ཡིན་ལ་དེ་བསྟེན་ནམ་ཞེས་པའི་བརྡ་ཡིན་ནོ། །དེའི་ལན་དུ་ཁ་ནི་རབ་ཏུ་བསྟན་པར་བྱ་སྟེ། ཟས་ཐམས་ཅད་ཀྱི་ལོངས་སྤྱོད་པའི་གནས་ཁ་ཡིན་པ་བཞིན་དུ། ལས་ཀྱི་ཕྱག་རྒྱ་ཡང་བསྟེན་ནོ་ཞེས་པ་ལན་ཡིན། གང་ཞིག་ཁྲོ་གཉེར་སྟོན་པ་ནི་ལས་ཀྱི་ཕྱག་རྒྱ་བསྟེན་པ་ལས་འདོད་ཆགས་ཀྱི་འཁོར་བར་འཆིང་བར་མི་འགྱུར་རམ་ཞེས་པའི་བརྡ་ཡིན་ལ། དེའི་ལན་དུ་གཙུག་ཕུད་བཀྲོལ་བ་ནི་ཐབས་དང་བཅས་པས་འཁོར་བར་འཆིང་བར་མི་འགྱུར་ཞིང་གྲོལ་བར་འགྱུར་རོ་ཞེས་བརྗོད་པར་བྱ་བ་ཡིན་ནོ། །གང་ཞིག་གི་དཔྲལ་བ་སྟོན་པ་ནི་ཉོན་མོངས་པ་དང་ལྡན་ནམ་ཞེས་པའི་བརྡ་ཡིན་ལ། དེའི་ལན་དུ་རྒྱབ་རབ་ཏུ་སྟོན་པ་ནི་ཉོན་མོངས་པ་དང་འཁོར་བ་ལ་རྒྱབ་ཀྱིས་ཕྱོགས་པ་སྟེ་ལན་ནོ། །གང་ཞིག་རྐང་མཐིལ་སྟོན་པ་ནི། ས་ནས་སར་འཕར་རམ་ཞེས་པའི་བརྡ་ཡིན་ལ། དེའི་ལན་དུ། སྒྲོ་ཡི་སྟེ་སྒོ་ང་རྣམ་པར་རྩེ་བར་བྱ་བ་ནི་ས་ནས་སར་འཕར་རོ་ཞེས་པའི་ལན་ནོ། །དེ་ལྟར་ཕྱག་རྒྱ་དང་ཕྱག་རྒྱའི་ལན་གྱིས་ནི་དམ་ཚིག་གི་རྣམ་པར་དབྱེ་བ་སྟེ། གསང་སྒྲོག་ཏུ་འགྲོ་མི་འགྲོ་ལེགས་པར་བརྟགས་ནས་དེ་འདྲར་བརྡ་དང་བརྡའི་ལན་འགྲིག་ན་སྤྱོད་པ་བྱེད་པའི་རྣལ་འབྱོར་པ་དེ་ལ། གནས་ཉི་ཤུ་རྩ་བཞི་ལ་སོགས་པའི་རྣལ་འབྱོར་མ་རྣམས་ཀྱིས་སྨྲས་པ་ཏེ་སྨྲ་བར་འགྱུར་ལ། ཨེ་མ་ཞེས་ངོ་མཚར་བའི་ཚིག་གིས་བུ་སྙིང་རྗེ་ཆེན་པོ་དང་ལྡན་པ་ཞེས་བོས་ནས། གལ་ཏེ་ཕྲེང་བའི་ལག་པ་སྟོན་ན་འདུ་བར་བྱའོ། །ཞེས་སྨྲ་བ་ཡིན་ལ། ཕྲེང་བ་མངོན་པར་བཏང་ནས། ལག་པ་ནས་བཀྲོལ་ཏེ་མངོན་པར་གཏད་ན་དམ་ཚིག་ལ་གནས་སོ། །བརྟུལ་ཞུགས་བཟང་པོ་དང་ལྡན་པའི་རྣམ་འབྱོར་པ་ཞེས་པའི་བརྡ་ཡིན་ནོ། །འདུ་བར་གདམས་པ་ལ་ཡང༌།

དེ་ལ་ཕྱི་རོལ་གྱི་གནས་ལ་སོགས་པ་ལ། རྣལ་འབྱོར་པ་རྣམས་ཚོགས་ཀྱི་འཁོར་ལོ་ལ་འདུ་བ་ནི། དཔའ་བོ་དང་རྣལ་འབྱོར་མའི་ནུས་པ་ཐོབ་པ་བཟང་པོའི་སྤྱོད་ཡུལ་ལ་གནས་པ་རྣམས། ཚོགས་ཀྱི་འཁོར་ལོ་དེ་ལ་འདུ་བ་རྣལ་འབྱོར་མ་བདག་མེད་མས་གང་སྨྲས་པའི་བྱ་བ་དེ་ཐམས་ཅད་ལེགས་པར་བྱ་བ་ཡིན་ནོ། །འདུ་བའི་གནས་ལ་ཡང་ཞུས་ལན་གྱི་མདོར་བསྟན་པ་དང༌། རྒྱས་པར་བཤད་པའོ། །དེ་ལ་ཡང་གཉིས་ཏེ། ཞུས་པ་དང་ལན་ནོ། །ཞུས་པ་ནི། ཀྱཻ་བཅོམ་ལྡན་འདས་དཔའ་བོ་དང་རྣལ་འབྱོར་མ་རྣམས་ཚོགས་ཀྱི་འཁོར་ལོ་འདུ་བའི་གནས་གང་དུ་ལགས་ཞེས་ཞུས་པ་ཡིན་ནོ། །ལན། བཅོམ་ལྡན་འདས་ཀྱིས་བསྩལ་བ། འཁོར་ལོ་བཞི་དང་དེ་ལས་གཞན་པའི་རྩ་རྣམས་ནི། གནས་དང་ཉེ་བའི་གནས་ནི་ཞེས་བཤད་ལ། དཔའ་བོ་དང་རྣལ་འབྱོར་མ་རྣམས། རྒྱུན་དུ་ལོངས་སྤྱོད་པ་ནི་ཞིང་དང་རེས་འགའ་ལོངས་སྤྱོད་པ་ནི་ཉེ་བའི་ཞིང་དང༌། དཔའ་བོ་དང་རྣལ་འབྱོར་མ་རྣམས་དུས་རྒྱུན་དུ་ཁྲུས་བྱེད་པ་ནི་ཚནྡྷོ་དང༌། རེས་འགའ་ཁྲུས་བྱེད་པ་ནི་ཉེ་བའི་ཚནྡྷོ་ཞེས་བཤད་པ་ཡིན་ལ། དཔའ་བོ་དང་རྣལ་འབྱོར་མ་རྣམས། དུས་རྒྱུན་དུ་བཀའ་བགྲོས་བྱེད་པའི་ས་འདུ་བ་དང༌། རེས་འགའ་ཙམ་བཀའ་བགྲོས་བྱེད་པའི་ས་ནི་ཉེ་བའི་འདུ་བ་དང༌། དཔའ་བོ་དང་རྣལ་འབྱོར་མ་རྣམས་དུས་རྒྱུན་དུ་སྙོམས་འཇུག་བྱེད་པའི་ས་ནི་འཐུང་སྤྱོད་དང༌། རེས་འགའ་ཙམ་བྱེད་པའི་ས་ནི་ཉེ་བའི་འཐུང་སྤྱོད་དང༌། དཔའ་བོ་དང་རྣལ་འབྱོར་མ་རྣམས་དུས་རྒྱུན་དུ་ཚོགས་ཀྱི་འཁོར་ལོ་ལ་འདུ་བའི་ས་ནི་དུར་ཁྲོད་དང་རེས་འགའ་འདུ་བ་ནི་ཉེ་བའི་དུར་ཁྲོད་ཅེས་བརྗོད་པ་ཡིན་ལ། འདི་རྣམས་ལོངས་སྤྱོད་པའི་དཔའ་བོ་དང་རྣལ་འབྱོར་མ་ནི་ས་བཅུའི་དབང་ཕྱུག་སྟེ། དེས་ན་ས་བཅུའི་དབང་ཕྱུག་གི་མགོན་པོ་ཉིད་ཅེས་བཤད་པ་ཡིན་ལ། འདིས་ནི་ཕྱི་རོལ་གྱི་གནས་ལ་སོགས་པ་གཞན་གྱིས་བརྗོད་པར་མི་བྱ་སྟེ་རང་གི་ཁམས་དཀར་དམར་རྣམས་དང་རྩ་གནས་རྣམས་གོང་དུ་བཤད་པའི་གནས་དང་འདུ་བའི་རྣལ་འབྱོར་པ་ཕོ་མོ་རྣམས་ཡིན་པའི་ཕྱིར་རོ། །ཞུས་ལན་གྱི་རྒྱས་པར་བཤད་པ་ལ་ཡང༌།

ཞུས་པ་དང་ལན་རྣམ་པ་གཉིས་ཡོད་པ་ལས། དང་པོ་ནི་ཀྱཻ་བཅོམ་ལྡན་འདས་ཞེས་བོས་ནས་གནས་དང་ཉེ་བའི་གནས་ཀྱི་གྲངས་དུ་ལགས་ཞེས་ཞུས་པ་ཡིན་ནོ། །ལན་བཅོམ་ལྡན་འདས་ཀྱིས་བཀའ་བསྩལ་པ། གནས་ལ་སོགས་པ་འདི་དག་གི་གོ་རིམ་ནི་རང་དགར་འཇུག་པ་སྤང་བའི་ཕྱིར་དཀྲུགས་ཏེ་བཤད་པ་ཡིན་པས་བཤད་རྒྱུད་སམྦྷུ་ཊ་ལྟར་སྦྱར་བ་ཡིན་ལ། ཛཱ་ལནྡྷ་ར་ལྷོ་ནུབ་ཏུ་ཡོད་ལ། ནང་དོན་དུ་སྤྱི་གཙུག་ཏུ་བཤད་པ་ཡིན་ནོ། །དེ་བཞིན་དུ་ཨུ་རྒྱན་ནི་རྡོ་རྗེ་གདན་གྱི་ནུབ་ན་ཡོད་ལ། ནང་དོན་དུ་རྣ་བ་གཡས་སོ། །ཕྱི་རོལ་དུ་ཀོ་ལ་གི་རི་ནི་ནང་དུ་སྤྱི་བོ་ཉིད་ཡིན་ལ། གནས་ནི་དེ་བཞིན་དུ་ཡང་ཀཾ་རུ་ཉིད་ནི་མཆན་ཁུང་ཡིན་ནོ། །ཉེ་བའི་གནས་མ་ལ་ཝ་ནི་སོ་ཡིན་པར་གསུངས་པ་དང༌། ཕྲག་པར་ཡང་བཤད་དོ། །སིནྡྷུ་ནི་ལོང་བུ། ནཱ་ག་ར་ནི་སོར་མོ་རྣམས་ཡིན་ཞེས་བཤད་དོ། །ཞིང་མུ་མྨུ་ནི་ཞེས་པ་ལྷོ་རིང་པོ་ན་ཡོད་པར་བཤད་དོ། །ཞིང་ནི་བྱེད་པའི་བྲང་ཉིད་ཅེས་པ་ཤར་ལྷོ་ན་ཡོད་པར་གསུངས་སོ། །དེ་ཝཱི་ཀོ་ཊི་ཤར་དུ་ཡོད་ལ་ནང་དུ་ནི་མིག་གཉིས་ཏེ་དེ་བཞིན་དུ་ཞིང་ཡིན་ལ། ཞིང་ནི་ལྕགས་པའི་བྲང་ཤར་ལྷོར་ཡོད་པའི་མགར་བའི་གྲོང་ཉིད་དོ། །ཉེ་བའི་ཞིང་ཀུ་ལུ་ཏ་ཞེས་པ་ལྷོ་རིང་པོ་ན་ཡོད་པ་དང༌། པུས་མོ་གཉིས་ཡིན་ཞེས་བརྗོད་ལ། དེ་བཞིན་དུ་ཨ་ར་བུ་ཏ་ཉིད་ནི་ལྷོ་ཤིན་ཏུ་རིང་པོ་ན་ཡོད་ཅིང༌། ནང་དོན་དུ་རྒྱབ་ཀྱི་རྒལ་ཚིགས་དང༌། བའི་མཆོག་སྦྱིན་རྣ་གཡོན་དང༌། ཁ་བའི་རི་ནི་ལྒང་པ་ཡིན་པར་བཤད་ལ། དེ་དག་ནི་ཉེ་བའི་ཞིང་མདོར་བསྡུས་པའོ། །ཚནྡྷོ་ཧ་རི་ཀ་ལ་ནི་བྷངྒ་ལའི་ཤར་ལྷོར་ཉེ་བ་ན་ཡོད་པ་དང༌། ལན་ཚྭ་རྒྱ་མཚོའི་ནང་སྐྱེས་ཞེས་པ་ནི་སྒྲུབ་པའི་ས་ཏེ་སྙིང་རྗེ་དང་ལྡན་པའི་སའོ། །ལམྤ་ཀ་ནི་ལྷོ་རིང་པོ་དང་མགུལ་པ། ཀཉྩི་ཉིད་ནི་ལྷོ་ཤིན་ཏུ་རིང་པོ་དང་སྙིང་ག་དེ་བཞིན་དུ་སཽ་རཱཥྚ་ནི་ནུབ་སོ་མ་ཏ་དང་བརླ་གཉིས། རེས་འགའ་ཁྲུས་བྱེད་པའི་ས་ཉེ་བའི་ཚནྡྷོ་ཀི་ལིངྐ་ཞེས་པ་ནི་ལྷོ་ཁ་ན་ཡོད།

གསེར་དང་ལྡན་པའི་གླིང་ནི་ཤར་ལྷོ་ཤིན་ཏུ་རིང་པོ་དང་རྗེ་ངར། ཀོང་ཀ་ཎ་ཡ་ཉེ་བའི་ཚནྡྷོ་ཞེས་པ་ནི་ལྷོ་ན་བསྟན་པའི་གཟུགས་བརྙན་གནས་པའི་ས། འདུ་བ་དང་ཉེ་བའི་འདུ་བ་གོང་དུ་བསྟན་པ་རྣམས་བཞིར་བཞག་སྟེ། འདིར་ཤིན་ཏུ་རྒྱས་བཤད་བྱུང་བ་རྣམས་མདོར་བསྡུས་པ་ནི་བརྗོད་པར་བྱ་སྟེ། འཐུང་སྤྱོད་གྲོང་ཁྱེར་གྱི་མཐའ་དང༌། ཡང་འཐུང་སྤྱོད་རིགས་ངན་གྱི་གྲོང་གི་མཐར་གནས་ནས་ཡོད་པའོ། །ཙཱ་རི་ཏྲ་དང་ཀོ་ས་ལ་ཞེས་པ་ནི་ལྷོ་ཕྱོགས་ཉེ་བའི་ནགས་ཚལ་དང་སྣ། བིནྡྷྱ་གཞོན་ནུའི་གྲོང་ཁྱེར་ནི། བྱང་སེམས་གནས་པའི་རྩ་དང་ས་བདུན་པ་རིང་དུ་སོང་བའོ། །རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས་དཔའ་བོ་དང་རྣལ་འབྱོར་མ་རྣམས་འཁྲིག་པ་སྤྱོད་པ་ཉེ་བའི་འཐུང་སྤྱོད་དེ་དངོས་གྲུབ་ཉེ་བའོ། །རྟག་ཏུ་ཚོགས་ཀྱི་འཁོར་ལོ་བྱེད་པའི་ས་དུར་ཁྲོད་ནི་སྲོག་རབ་ཏུ་སོན་པས་ཏེ་རོ་མང་པོ་ཚོགས་པ་དང༌། དུར་ཁྲོད་རྒྱ་མཚོའི་འགྲམ་དུ་ཡང་རོ་མང་བས་དུར་ཁྲོད་ཅེས་བརྗོད་པ་ཉིད་དོ། །རྒྱལ་པོའི་སྐྱེད་མོས་ཚལ་གྱི་ར་བ་དང༌། རྫིང་བུའི་འགྲམ་ཉིད་དུ་ཡང་རོ་ཅུང་ཟད་བསྐྱལ་བས་དེའི་ཕྱིར་ཉེ་བའི་དུར་ཁྲོད་ཅེས་བརྗོད་པར་བྱ་བ་ཡིན་ནོ། །དགོས་པ་ནི་ཚོགས་ཀྱི་འཁོར་ལོ་ལ་དེ་དག་ཚར་གཅོད་པ་དང༌། རྗེས་སུ་བཟུང་བའི་སྒོ་ནས། སེམས་ཅན་ཀུན་གྱི་དོན་སྒྲུབ་པ་ཉིད་ཀྱི་ཕྱིར་ཐབས་ཤེས་དབྱེར་མེད་དམ། ཡང་ན་རྣལ་འབྱོར་མའི་རྒྱུད་གཙོ་བོར་སྟོན་པའི་ཀྱཻ་རྡོ་རྗེའི་གཞུང་ལུགས་ལ་ཞུགས་པའི་རྣལ་འབྱོར་མ་རྣམས་ཀྱི་ཚོགས་ཀྱི་འཁོར་ལོ་ལ་ལེགས་པར་འདུ་བའི་དུས་སམ་ཡང་ན་ཉིན་པར་ཉིད་ཀྱང་རབ་ཏུ་བཤད་པར་བྱའོ། །ཞེས་བཤད་པ་ཡིན་ནོ། །འདུ་བའི་དུས་ལ་ཡང༌། ཞུས་པ་དང༌། ལན་གཉིས་ཡོད་པ་ལས། དང་པོ་ནི། རྡོ་རྗེ་སྙིང་པོས་ཀྱཻ་བཅོམ་ལྡན་འདས་དཔའ་བོ་དང་རྣལ་འབྱོར་མ་རྣམས་ཚོགས་ཀྱི་འཁོར་ལོ་ལ་འདུ་བའི་གནས་དང་ཉི་མ་གང་ལགས་ཞེས་ཞུས་པ་ཡིན་ནོ། །དེ་དག་གི་ལན།

བཅོམ་ལྡན་འདས་ཀྱིས་བཀའ་སྩལ་བ། མར་ངོའི་ཚེས་བཅུ་དྲུག་ནས་གནམ་གང་གི་བར་ནི། ཡི་དྭགས་ཀྱི་ཟླ་ཕྱེད་དེ་མར་ལ་ཁམས་འགྲིབ་པ་དང་བདེ་བ་ཤས་ཆུང་བས་དེ་སྐད་ཅེས་བྱའོ། །དེའི་བཅུ་བཞི་ནི། ཉི་ཤུ་དགུ་དང་དེ་བཞིན་དུ་ཉི་ཤུ་བཞི་ནི་མར་ངོའི་ཚེས་བརྒྱད་པ་ཉིད་དེ། ཚེས་གྲངས་དེ་དག་ལ་དཔའ་བོ་དང་རྣལ་འབྱོར་མ་རྣམས་ཚོགས་ཀྱི་འཁོར་ལོ་ལ་འདུ་བའི་དུས་ཡིན་ནོ། །ཞེས་བཤད་པ་ཡིན་ནོ། །དེ་ལྟར་ཚོགས་ཀྱི་འཁོར་ལོ་ལ་འདུ་བའི་དུས་ཀྱི་ཁ་ཟས་ནི། རྒྱལ་པོས་གསལ་ཤིང་གི་རྩེ་ལ་བསྐྱོན་ནས་བསད་པ་ནི། རྒྱལ་མཚན་དང་མཚོན་བསྣུན་པའོ། །གཡུལ་དུ་ཤི་བའི་ཤ་ཉིད་རྣལ་འབྱོར་པ་ཟ་བར་བྱའོ། །དེ་བཞིན་བྲམ་ཟེའམ། ཡང་ན་མིའི་སྐྱེ་བ་ལན་བདུན་དུ་བླངས་པའང་བཟའ་བར་བྱའོ། །གལ་ཏེ་སྐྱེ་བདུན་མ་རྙེད་ན། སྐྱེ་བདུན་ལེགས་པར་བརྟགས་ལ། འབད་པས་སེམས་ཅན་ལ་སྙིང་རྗེ་བསྐྱེད་ནས། སྐྱེ་བ་བདུན་པ་བསད་པ་སྟེ་རྣམ་ཤེས་གཞན་དུ་སྤོ་བའི་ཆོ་གས་བསད་པར་བྱ་བ་བརྗོད་པ་ཉིད་ཡིན་ལ། དེ་ལས་གཞན་དུ་སྙིང་རྗེ་མེད་ན་རང་གཞན་གྱི་དོན་འགྲུབ་པར་མི་འགྱུར་བས། དེའི་ཕྱིར་སྙིང་རྗེ་བསྐྱེད་དེ་ལས་དེ་ཉིད་བྱའོ། །དེས་ན་འདི་ཉིད་བསྟན་པ་ལ་དགོས་པ་མེད་དོ་སྙམ་ན། དེ་ནི་མ་ཡིན་ཏེ་གདུག་པ་ཅན་ཐམས་ཅད་བསྟན་པ་ལ་འཇུག་པར་བྱ་བའི་ཕྱིར་ཏེ། དེ་ལས་གཞན་སྙིང་རྗེ་དང་མི་ལྡན་པ་ཆོ་གའི་གཙོ་བོ་སྙིང་རྗེ་ཆེན་པོ་ཉིད་ཀྱིས་དགག་པར་བྱ་སྟེ། བསད་པ་ནི་མ་ཡིན་ནོ། །ནང་དོན་དུ་རྒྱལ་མཚན་ནི་རྩ་དབུ་མ། མཚོན་ནི་གཏུམ་མོ་ཡེ་ཤེས་ཀྱི་མེ་ཡིན་ལ། སྐྱེ་བ་བདུན་པ་ནི་ཕ་ལས་ཐོབ་པའི་ཐེག་ལེ་ཡིན་ལ། དེ་དག་གི་འབར་འཛག་ལས་བདེ་སྟོང་གི་ཡེ་ཤེས་ཉམས་སུ་མྱོང་བ་ནི་བཟའ་བར་བྱ་བའོ། །བསད་པ་ནི་རླུང་དབུ་མར་ཚུད་པར་བྱས་པའོ། །དེས་ཁ་ཟས་བསྟན་ཟིན་ཏོ། །ཉིན་མོ་དང་མཚན་མོའི་དུས་ཀྱི་ཆ་དེ་ལ་འདི་ལྟར་བལྟ་བར་ཉིད་དེ། ཉིན་མོ་ནི་བཅོམ་ལྡན་འདས་རྡོ་རྗེ་ཅན་དང༌།

མཚན་མོ་ནི་སྟོང་པའི་ཆ་ཤེས་རབ་བདག་མེད་མར་བརྟག་པའམ། ཡང་ན་སྒོམ་པར་བྱ་བ་ཡིན་ནོ། །དེ་ལྟ་བུའི་རྟོགས་པ་དང་ལྡན་པའི་རྣལ་འབྱོར་པ་དེ་ལུས་ཀྱི་མི་བྱ་བ་ཅུང་ཟད་ཀྱང་ཡོད་པ་མ་ཡིན་ཏེ། ལུས་ཀྱི་བྱ་བ་ཐམས་ཅད་དཀྱིལ་འཁོར་བྲི་བ་དང་ཕྱག་རྒྱར་འགྱུར་བའི་ཕྱིར་རོ། །དུས་རྟག་ཏུ་ཟས་སུ་མི་ཟ་བར་ཅུང་ཟད་ཀྱང་ཡོད་པ་མ་ཡིན་ཏེ། ཐམས་ཅད་ཟོས་པ་ལ་བརྟེན་ནས་ལྷན་སྐྱེས་ཉམས་སུ་མྱོང་བའི་ཕྱིར་རོ། །རྣལ་འབྱོར་འདི་ལ་སེམས་ཀྱི་མི་བསམ་པ་ཡོད་པ་མ་ཡིན་ཏེ། གང་བསམས་པ་ཐམས་ཅད་བསམ་གཏན་དུ་འགྱུར་བའི་ཕྱིར་རོ། །ངག་གི་མི་སྨྲ་བ་གང་ཡང་ཡོད་པ་མ་ཡིན་ཏེ་ཆོས་དང་བྲལ་བས་ཡང་དག་སྔགས་སུ་གྱུར་པའི་ཕྱིར་རོ། །ཇི་ལྟར་བདག་ཉིད་ཀྱི་བདག་བདེ་བ་སྤྲོས་བྲལ་དུ་རྟོགས་པ་དེ་ལྟར་དུ་གཞན་ཡང་བདེ་བ་སྤྲོས་བྲལ་དུ་འདུག་པ་སྟེ། དེ་བཞིན་བདག་ནི་ང་མཆོག་ཏུ་གྱུར་པ་ཉིད་དེ། བདག་དང་གཞན་ཐ་དད་ཀྱི་རྟོག་པ་སྤངས་པའོ། །ལྷན་ཅིག་སྐྱེས་པའི་ཡེ་ཤེས་འདི་ལྟར་སེམས་དཔའི་རྣལ་འབྱོར་པ་བདག་ཁ་ཟས་ཀྱི་རྣལ་འབྱོར་ཏེ་བསྐྱེད་རྫོགས་ཀྱི་རྣལ་འབྱོར་དང་ལྡན་པའི་ངོས་ནས་བཟའ་བ་དང་བཏུང་བ་ལ་སོགས་པ་ལོངས་སྤྱད་པར་བྱའོ། །དེ་ལྟར་གནས་པའི་རྣལ་འབྱོར་པས་ཡན་ལག་ཇི་སྙེད་བསྒྱུར་བ་དང༌། ངག་གིས་ཚིག་རྣམས་རབ་ཏུ་རྒྱས་པ་ཉིད་དེ་ངག་སྔགས་སུ་འགྱུར་བ་དང༌། ཧེ་རུ་ཀ་དཔལ་གནས་པས་ཏེ་དེའི་གོ་འཕང་ལ་ཞུགས་པའོ། །དེ་ལྟར་ངག་སྔགས་དང་ལུས་ཀྱི་བྱ་བ་ཐམས་ཅད་ཕྱག་རྒྱ་ཡིན་ནོ་ཞེས་པའི་དོན་ནོ། །ཤྲཱི་ནི་གཉིས་སུ་མེད་པའི་ཡེ་ཤེས་ཀྱི་དོན་ཡིན་ཏེ། ཧེ་ཞེས་པ་ནི་རྒྱུ་དང་འབྲས་བུའི་ཆོས་ཐམས་ཅད་སྟོང་པ་ཉིད་དུ་རྟོགས་པར་བྱེད་པའི་དོན་ནོ། །རུ་ཞེས་པ་ནི་གཟུང་འཛིན་གྱི་ཚོགས་དང་བྲལ་བ་ཉིད་དོ། །ཀ་ནི་ཡོད་མེད་སོགས་མཐའ་གཉིས་གང་དུའང་མི་གནས་པའོ། །བཟའ་བའི་རྣལ་འབྱོར་ནི། རྡོ་རྗེ་ཐོད་པའི་སྦྱོར་བ་ལས་ཞེས་པ་ནི། སྟོང་པ་དང་སྙིང་རྗེ་དབྱེར་མེད་པའི་སྦྱོར་བས།

སྐྱེ་བོ་གང་དང་ཞེས་པ་ནི་གཅིག་ཡིན་ལ། གང་རྣམས་ཞེས་པ་མང་པོའི་ཚིག་ཡིན་པས། ཀྱཻ་རྡོ་རྗེའི་རྣལ་འབྱོར་པས་ན་ར་མིའི་ཤ་ལ་སོགས་པ་ཤ་ལྔ་དང་བདུད་རྩི་ལྔ་ནི། ཀྱཻ་རྡོ་རྗེའི་རྣལ་འབྱོར་ལ་མཁས་པས་བཟའ་བར་བྱ་བ་ནི་རྟོག་མེད་དུའོ། །དེ་ལྟར་བྱས་པས་སེམས་ཅན་དེ་དང་དེ་དབང་དུ་འགྱུར་ཏེ། གདུལ་བྱར་འགྱུར་ཞིང་སངས་རྒྱས་ཀྱི་ས་ལ་འགོད་པའོ། །ལེའུ་ཡི་མཚན་དམ་ཚིག་གི་བརྡ་དང༌། ཚོགས་ཀྱི་འཁོར་ལོ་ལ་འདུ་བའི་གནས་གཏན་ལ་འབེབས་པའི་ལེའུ་སྟེ། གྲངས་ཀྱི་གནས་གཞན་བདུན་པའི་རྣམ་པར་བཤད་པའོ།། ༈ །།ལེའུ་བརྒྱད་པ་འདི་ཉིད་ཀྱི་བརྗོད་བྱ་དང་རྗོད་བྱེད་ནི། བདག་མེད་མའི་བསྐྱེད་རྫོགས་ཕྱོགས་གཅིག་ཏུ་བསྡོམས་པའོ། །འབྲེལ་ནི་ལེའུ་སྔ་ཕྱི་དང་མངོན་རྟོགས་ཀྱི་འབྲེལ། ལེའུ་མདོར་བསྟན་དང་རྒྱས་བཤད་ཀྱི་འབྲེལ་དང་གསུམ་ཡོད་པ་ལས། དང་པོ་ནི། བརྡ་དང་གནས་གཏན་ལ་ཕབ་པའི་ལེའུ་ལ་བདག་མེད་མའི་ལེའུ་འདི་ཉིད་འབྲེལ་ལོ། །མངོན་པར་རྟོགས་པ་ནི་སོ་སོའི་སྐབས་སུ་འབྲེལ། མདོར་བསྟན་རྒྱས་བཤད་ནི། ལེའུ་དང་པོར་རྣལ་འབྱོར་མའི་བསྐྱེད་དང་ཞེས་མདོར་བསྟན་པ་དེ། ལེའུ་འདི་ཉིད་ཀྱིས་རྒྱས་པར་འཆད་པར་བྱེད། ལེའུ་འདི་ཉིད་ལ་ཡང༌། མཚམས་སྦྱར་བ་དང༌། གཞུང་དངོས་དང་ལེའུའི་མཚན་ནོ། །དང་པོ་ནི་ལེའུ་བདུན་པ་བཤད་མ་ཐག་པའི་རྗེས་དེ་ནས། རྣལ་འབྱོར་མ་བདག་མེད་མའི་བསྐྱེད་རྫོགས་གཅིག་ཏུ་བསྡོམས་པ། སྡུག་བསྔལ་དང་བཏང་སྙོམས་སྤྱོད་པའི་འཁོར་ལོ་བཤད་པར་བྱའོ། །ཞེས་དམ་བཅས་པ་ཡིན་ནོ། །གཞུང་དངོས་ལ་ཡང་གསུམ་ཏེ། བསྐྱེད་པའི་རིམ་པ་བསྟན་པ་དང༌། རིམ་གཉིས་ཀྱི་མཚམས་སྦྱར་བ་དང༌། རྫོགས་པའི་རིམ་པ་བསྟན་པའོ། །དང་པོ་ལ་གཉིས་ཏེ་རྟེན་བསྐྱེད་དང་བརྟེན་པ་ལྷ་བསྐྱེད་པའོ། །རྟེན་བསྐྱེད་པ་ལ་ཡང་གསུམ་སྟེ། མདོར་བསྟན་པ་དང༌། རྒྱས་པར་བཤད་པ་དང་ཤིན་ཏུ་རྒྱས་པར་བཤད་པའོ། །དང་པོ་ནི་དྲང་ངེས་ཀྱི་བཤད་པ་གཉིས་ཡོད་པ་ལས།

དྲང་དོན་བསྐྱེད་པའི་རིམ་པ་ལྟར་ན། ནམ་མཁའ་སྟོང་པ་ཉིད་དེའི་ཁམས་སུ། བྷ་ག་སྟེ་ཆོས་འབྱུང་བསམ། ཆོས་འབྱུང་དེའི་དབུས་སུ། རྣམ་པར་བསྒོམ་པ་སྟེ། ཡང་དང་ཡང་དུ་བསྒོམ་པར་བྱའོ། །འཁོར་ལོ་གཞལ་ཡས་ཁང་དེའི་སྔོན་དུ། ཧེ་རུ་ཀའམ་བདག་མེད་མ་ལ་སོགས་པ། ཇི་ལྟར་རིགས་པ་ལྷ་རྣམས་ཇི་ལྟར་རང་རང་གི་བསྐྱེད་ཆོག་ལས་བྱུང་བ་བཞིན་དུ་བསྒོམ་པ་ཉིད་དོ། །རྒྱས་པར་འཆད་པ་ནི་འཁོར་ལོས་ཏེ། ཐམས་ཅད་དུ་ཁྱབ་པའམ། ནམ་མཁའ་ཉིད་ཡིན་ལ་ས་དང་ཞེས་པས་སའི་དཀྱིལ་འཁོར་དང༌། དེ་བཞིན་དུ་ཆུའི་དཀྱིལ་འཁོར་དང༌། ཇི་ལྟར་རིགས་པ་བྱིན་པས་ཏེ། རཾ་ལས་མེའི་དཀྱིལ་འཁོར་དང༌། དེའི་སྟེང་དུ་ལྷ་རྣམས་ཀྱིས་ནི་རླུང་ཆེན་ཏེ། རླུང་གི་དཀྱིལ་འཁོར་དེ་རྣམས་ཇི་ལྟར་སྒོམ་པ་པོའི་གང་ཟག་འབྱུང་བའམ་ཞེས་པ་མཇུག་སྡུད་དེ། གོང་དུ་འབྲེལ། ཤིན་ཏུ་རྒྱས་པར་འཆད་པ་ལ་ཡང༌། ཆོས་འབྱུང་ཞེས་པ་ནས་རྣམ་པར་བསམ་ཞེས་པའི་བར་གྱིས་བསྟན་ལ། དེ་ཡང་འབྱུང་བཞི་འཁོར་ལོའི་ནང་དུ་ཞུ་བ་ལས། ཆོས་འབྱུང་དུ་བྷྲཱུཾ་ལས་སྐྱེས་པའི་འཁོར་ལོ་ཉིད་བསྒོམ་ཞིང༌། འཕར་མ་གཉིས་དག་སྐྱོན་མེད་པ་ཞེས་པ་ནི། མི་མཉམ་པ་མེད་པས་གྲུ་བཞི་ལ་སོགས་པ་གཞལ་ཡས་ཁང་གི་ཡོན་ཏན་རྫོགས་པའོ། །འཕར་མ་གཉིས་པ་ཉིད་གང་ཞེ་ན། ཟེའུ་འབྲུ་ལས་མཚོན་དབུས་ཀྱི་འདབ་མ་བཞི་ལ་ནི་འཕར་མ་གཅིག་ཏུ་འགྱུར་ཏེ། ཕྱིའི་ཆོས་འབྱུང་གྲུ་གསུམ་གྱིས་ནི་ཞེས་པ་དང་ཉེ་བས་དེ་སྐད་དུ། ཕྱིའི་འདབ་མ་བརྒྱད་ལ་ནི་འཕར་མ་ཕྱི་མར་བརྗོད་དོ། །དེའི་དབུས་སུ་ཤི་བ་སྟེ་རོ་བཅོ་ལྔའི་གདན་གྱི་བདག་ཉིད་རྣམ་པར་བསམ་མོ། །བརྟེན་པ་ལྷ་བསྐྱེད་པ་ལ་ཡང་རྣམ་པ་གཉིས་ཏེ་ཇི་ལྟར་བསྐྱེད་པའི་ཆོ་ག་དང་བསྐྱེད་པ་ལྷའི་མཚན་ཉིད་དོ། །དང་པོ་ལ་གཉིས་ཏེ་ཆོ་ག་སྤྱིར་བསྟན་པ་དང་བྱེ་བྲག་ཏུ་བསྟན་པའོ། །དང་པོ་ལ་གསུམ་སྟེ་མདོར་བསྟན་པ་དང༌། རྒྱས་པར་བཤད་པ་དང༌། ཡེ་ཤེས་ལྔར་གྲུབ་ཚུལ་ལོ། །དང་པོ་ནི།

རོ་གདན་བཅོ་ལྔ་པ་དེའི་སྟེང་དུ་ཨཱ་ལི་ལས་ཟླ་བ་ཡིན་ལ། ཟླ་བའི་སྟེང་དུ་ཀཱ་ལི་ལས་ས་བོན་ཉིད་དེ། ཕྱི་ནས་ཀཱ་ལི་ལས་བདུད་མུན་པ་ལས་རྒྱལ་བའི་ཉི་མས་མནན་ཅིང༌། ཟླ་བ་དང་ཉི་མ་གཉིས། ས་བོན་དང་ཕྱག་མཚན་གཉིས་འདུས་པ་ལས་ཞུ་བའི་དངོས་པོ་བདེ་བ་ཆེན་པོའོ། །རྒྱས་པར་བཤད་པ་ནི། ཨཱ་ལི་ཞེས་པ་ནས་རབ་ཏུ་གྲགས་ཞེས་པའི་བར་གྱིས་བསྟན་ལ། དེའི་ཚུལ་ཡང་ཨཱ་ལི་དེ་ཉིད་ཞུ་བ་ལས་ཟླ་བའི་གཟུགས། མིང་གཉིས་འདུས་པ་ལས། ལྷ་དཀར་མོ་ལ་སོགས་པར་རབ་ཏུ་གྲགས་པ་ཡིན་ནོ། །ཡེ་ཤེས་ལྔར་གྲུབ་པའི་ཚུལ་ནི། ཟླ་བ་མེ་ལོང་ཡེ་ཤེས་ལྡན་ཞེས་པ་ནས། རྣམ་པ་ལྔ་པོ་བསྒོམ་པ་ཉིད་ཞེས་པའི་བར་འཆད་པར་བྱེད། དེའི་ཚུལ་ཡང་ཟླ་བ་ལས་བྱང་ཆུབ་པ་ནི། མེ་ལོང་ལྟ་བུའི་ཡེ་ཤེས་དང་ལྡན་ཏེ། འདི་མེ་ལོང་ལྟ་བུའི་ཡེ་ཤེས་ཀྱི་རང་བཞིན་ཡིན་པ་དང༌། བསྒོམས་པས་ཐོབ་པར་བྱེད་པའོ། །རླུང་གི་རྟ་བདུན་གྱིས་དྲངས་པ་ཉི་མ་ལས་བྱང་ཆུབ་པ་ནི་མཉམ་པ་ཉིད་ཀྱི་ཡེ་ཤེས་ཡིན་པའི་ཚུལ་གྱིས་ལྡན་པའོ། །རང་གི་ལྷའི་ས་བོན་དང་ཕྱག་མཚན་ལས་བྱང་ཆུབ་པ་ནི། སོ་སོར་རྟོག་པའི་ཡེ་ཤེས་ཡིན་པར་བརྗོད་པར་བྱའོ། །ཐམས་ཅད་ཞུ་བའི་སྔོན་པོ་གཅིག་ཏུ་གྱུར་པ་ལས་བྱང་ཆུབ་པ་ནི། བྱ་བ་ནན་གཏན་གྱི་ཡེ་ཤེས་སོ། །སྐུ་ཡོངས་སུ་རྫོགས་པ་ལས་བྱང་ཆུབ་པ་ནི། ཆོས་ཀྱི་དབྱིངས་རང་བཞིན་དག་པའི་ཡེ་ཤེས་ཏེ། ཐོབ་བྱ་ཡེ་ཤེས་ལྔར་གྲངས་ངེས་པས། དེ་ཐོབ་པར་བྱེད་པའི་མངོན་པར་བྱང་ཆུབ་པ་ལྔ། ངེས་པར་མཁྱེན་པའི་མཁས་པས་ཆོས་གསུངས་པས་མངོན་པར་བྱང་ཆུབ་པ་ལྔ་པོ་བསྒོམ་པ་ཉིད་དོ། །ཆོ་ག་བྱེ་བྲག་ཏུ་བཤད་པ་ཡང༌། གཙོ་མོ་བསྐྱེད་པ་དང༌། འཁོར་བསྐྱེད་པ་དང༌། བསྐྱེད་པའི་གནས་བསྟན་པའོ། །དང་པོ་ནི། ཨཱ་ལི་ཞེས་པ་ནས་ནོར་བུའི་འོད་ཅེས་པའི་བར་གྱི་འཆད་པར་བྱེད། དེའི་ཚུལ་ཡང༌། ཨཱ་ལི་དང་ཟླ་བ། ཀཱ་ལི་དང་ཉི་མ་མཉམ་པར་སྦྱར་བ་ལས་རྒྱུའི་རྡོ་རྗེ་སེམས་དཔའ་མཚན་དང་དཔེ་བྱད་ཀྱིས་སྤྲས་པ་དེ་ཉིད་ཀྱི་གདན།

ཡི་གེ་ཧཱུྂ་ལས་བྱུང་བའི་གོང་བུ་ས་བོན་ཕྱག་མཚན་གྱིས་སྤྲས་པ་དེ་ལས་ཧཱུྂ་གི་རྡོ་རྗེ་བསྐྱེད་པ་དང༌། ཕཊ྄་ཀྱིས་བུ་ག་བཀག་པའི་རྣམ་པའང་འདོད་པར་མི་བྱའོ། །སེམས་པའི་གཟུགས་བརྙན་གྲི་གུག་ས་བོན་ལས་བྱུང་བའི་དཀྱིལ་འཁོར་བདག་མོ་སྟེ། གཙོ་མོ་རྣམ་པར་བསྒོམ་ཞིང་ཕྱག་མཚན་ཞེས་པའོ། །གོང་མ་ལྷའི་ལེའུར་རྡོ་རྗེ་ཕག་མོའི་མཚན་ཉིད་དུ་བསྟན་པ་བཞིན་ནོ། །མེ་རིའི་གསེབ་ན་ཟླ་བ་ཆུ་ཤེལ་གྱི་ནོར་བུའི་འོད་ལྟར་དྭངས་པའི་གཟུགས་སོ། །འཁོར་བསྐྱེད་པ་ནི་ཐབས་དང་ཞེས་པ་ནས། དབྱེ་བ་སོ་སོ་ཡིན་ཞེས་པའི་བར་གྱིས་འཆད་པར་བྱེད། དེའི་ཚུལ་ཡང་ཐབས་བདེ་བ་དང་ཤེས་རབ་སྟོང་པའི་རང་བཞིན་ལས་ཚུལ་འདི་ལྟར་ལྷའི་འཁོར་ལོ་ཐམས་ཅད་རྫོགས་པ་ཉིད་དོ། །འོ་ན་ཐབས་གང་ཡིན་ཤེས་རབ་གང་ཡིན་ཞེ་ན། ཟླ་བ་ཤེས་རབ་ཉི་མ་ཐབས་ཀྱི་རབ་ཏུ་དབྱེ་བས་ཟླ་བ་ཤེས་རབ་ཡིན་པ་ལྟར། ཨཱ་ལི་ཤེས་རབ་ཉི་མ་ཐབས་ཡིན་པ་ལྟར་ཀཱ་ལི་ཐབས་ཡིན་ལ། འདི་ལས་ལྷ་མོ་དཀར་མོ་ལ་སོགས་པ་ས་བོན་དང་ཁ་དོག་གི་དབྱེ་བ་སོ་སོ་ཡིན་ཞེས་བཤད་པའོ། །བསྐྱེད་པའི་གནས་བསྟན་པ་ནི། རེ་ཞིག་ཞེས་པ་ནས་འདི་དག་གནས་ཞེས་པའི་བར་གྱིས་འཆད་པར་བྱེད། དེའི་ཚུལ་ཡང་རེ་ཞིག་ནང་གི་འཕར་མ་སྟེ། པད་འདབ་བཞིའི་ལྟེ་བ་ལ། རྣལ་འབྱོར་མ་དཀར་མོ་ལ་སོགས་པ་ལྔ་ངེས་པར་གནས་པ་ཡིན་ལ། ཕུང་པོ་ལྔ་ངེས་པར་དག་པའི་རང་བཞིན་གྱི་རྣལ་འབྱོར་བསྒོམ་པའི་ཆོ་གའི་རིམ་པས་རྟག་ཏུ་བསྒོམ་ཞེས་པའོ། །དབང་པོ་སྟེ་ཤར་དུ་རྡོ་རྗེ་མ་གཟུགས་ཀྱི་ཕུང་པོའི་རང་བཞིན། གཤིན་རྗེ་སྟེ་ལྷོར་ལྷ་མོ་དཀར་མོ་ཚོར་བའི་ཕུང་པོའི་རང་བཞིན། ཆུ་བདག་སྟེ་ནུབ་ཏུ་ལྷ་མོ་ཆུའི་རྣལ་འབྱོར་མ་འདུ་ཤེས་ཀྱི་ཕུང་པོའི་རང་བཞིན། ལུས་ངན་པོ་སྟེ་བྱང་དུ་ལྷ་མོ་རྡོ་རྗེ་མཁའ་འགྲོ་མ་འདུ་བྱེད་ཀྱི་ཕུང་པོའི་རང་བཞིན། དབུས་སུ་བདག་མེད་རྣལ་འབྱོར་མ་རྣམ་ཤེས་ཀྱི་ཕུང་པོའི་རང་བཞིན་ཅན་ནོ། །ཕྱི་རོལ་གྱི་འཕར་མ་སྟེ་འདབ་མ་བརྒྱད་ལ།

ཡུལ་གཟུགས་ཀྱི་རང་བཞིན་ལྷ་མོ་དཀར་མོ། སྒྲའི་རང་བཞིན་ཆོམ་རྐུན་མ། དྲིའི་རང་བཞིན་རོ་ལངས་མ། རོའི་རང་བཞིན་གྷསྨ་རཱི། སའི་རང་བཞིན་པུཀྐ་སཱི། རི་ཁྲོད་མ་ཆུ། གདོལ་པ་མོ་མེ། ལྷ་མོ་བརྒྱད་པ་ཌོཾ་བྷི་ནི་ཆུའི་རང་བཞིན་དུ་བརྗོད་པ་ཡིན་ནོ། །ཅུང་ཟད་ཞལ་འོག་ཏུ་གཟིགས་པས་འོག་ལྡན་མ་དང༌། སྟེང་དུ་གཟིགས་པས་སྟེང་ལྡན་མ་ཉིད་དང༌། འདུག་ས་མཐོ་བས་མཁའ་སྤྱོད་མ་དང༌། འདུག་ས་དམའ་བས་ས་སྤྱོད་མར་བརྗོད་པ་ཡིན་ལ། སྲིད་པའི་རང་བཞིན་ས་སྤྱོད་མ་དང༌། མཁའ་སྤྱོད་ཞི་བའི་རང་བཞིན་གྱིས་གནས་པ་ཡིན་ལ། སྙིང་རྗེ་ཆེན་པོ་ཞེས་བོས་ནས། སྟེང་གི་ལྷ་མོ་འདི་དག་ཞེས་གནས་ཚུལ་བཤད་པ་ཡིན་ནོ། །བསྐྱེད་པ་ལྷའི་མཚན་ཉིད་ལ་བཞི་སྟེ། ལྷ་མོ་རྣམས་ཀྱི་རྣམ་པ་དང༌། རྒྱན་དང་གདན་གྱི་རྣམ་དག་དང༌། སྐྱེ་མཆེད་བྱིན་གྱིས་བརླབ་པ་དང༌། ཡོངས་སུ་རྫོགས་པར་བསྒོམ་པའོ། །དང་པོ་ནི་ལྷ་མོ་ཐམས་ཅད་ཅེས་པ་ནས། དག་པའོ་ཞེས་པའི་བར་གྱིས་འཆད་པར་བྱེད་ལ། དེའི་ཚུལ་ཡང་ལྷ་མོ་ཐམས་ཅད་བྱམས་པ་མི་འགྱུར་བའི་རྟགས་སུ། ཁ་དོག་གནག་ཅིང་གདུག་པ་ཅན་འདུལ་བས་དྲག་ཅན་ཁྲོ་མོའི་ཆ་ལུགས་འཁོར་ལོ་ལ་སོགས་པ་ཕྱག་རྒྱ་ལྔས་བརྒྱན་པ་ཡིན་ནོ། །དེ་ཡང་ཟུང་འཇུག་གི་ཞལ་གཅིག ཐུགས་རྗེ་ཆེན་པོས་སེམས་ཅན་གྱི་དོན་ལ་ཆགས་ཤིང་བདེན་པ་གཉིས་དབྱེར་མེད་པའི་སྤྱན་ནི་དམར་བ། ལག་པ་གཡས་པར་གྲི་གུག་དང༌། གཡོན་པར་ཐོད་པར་ཁྱབ་ཅིང༌། ཕྱག་རྒྱ་ལྔ་གང་ཞེ་ན། འཁོར་ལོ་རྣ་ཆ་མགུལ་རྒྱན་དང༌། །ལག་གདུབ་དང་ནི་སྐེ་རགས་ཉིད། །སངས་རྒྱས་ལྔ་ནི་རྣམ་པར་དག །ཅེས་པ་སྟེ། སངས་རྒྱས་ལྔའི་རང་བཞིན་ནི་འདི་ལྔར་ཕྱག་རྒྱར་དག་པའོ། །རྒྱན་དང་གདན་གྱི་རྣམ་དག་ནི། ཇི་ལྟར་ཞེས་པ་ནས། དབུ་སྐྱེས་སེར་ཞེས་པའི་བར་གྱིས་འཆད་པར་བྱེད་ལ། དེའི་ཚུལ་ཡང༌། ཇི་ལྟར་བདག་མེད་རྣལ་འབྱོར་མ་བསྒོམས་པ་ལྟར་དེ་ལྟར་ཐམས་ཅད་རྣམ་པར་བཤད་པ་ཡིན་ནོ། །ལག་པ་གཅིག་ནི་ཞེས་པ།

གཡོན་པ་ཐོད་པ་སྦྲེལ་བ་འབྲེལ་བས་སྟེ་འཛིན་པའོ། །གཡས་པ་ནི་རྣམ་རྟོག་གཅོད་པའི་གྲི་གུག་འཛིན། མཆན་ཁུང་གཡོན་པར་སྐུ་གསུམ་མཚོན་པའི་ཁ་ཊྭཱཾ་ག་འཛིན་པ་ཉིད་དོ། །ཞེ་སྡང་དག་པའི་བརྡར་སྟག་གི་པགས་པས་སྨད་དཀྲིས་ཤིང་བདག་མེད་པའི་རོ་ལ་ཞོན་ཞིང་གཟི་བརྗིད་འབར་བའོ། །བདེན་གཉིས་དག་པས་ཕྱག་གཉིས། བྱང་ཆུབ་སེམས་ཀྱི་མྱུ་གུ་གྱེན་དུ་འགྲེང་ཞིང་མི་ཉམས་པས་དབུ་སྐྱེས་ཏེ་སྐྲ་སེར་པོ་དང་ལྡན་པའོ། །བསྒོམས་པའི་ཕན་ཡོན་ནི། ང་རྒྱལ་ལ་སོགས་ཞེས་པ་ནས། དངོས་གྲུབ་མྱུར་དུ་ཐོབ་པར་འགྱུར་ཞེས་པའི་བར་གྱིས་འཆད་པར་བྱེད། དེའི་དོན་ཡང༌། ང་རྒྱལ་ལ་སོགས་པའི་སྐྱོན་དྲུག་པོ་རྣམས་གཅོད་པའི་ཕྱིར། གྲི་གུག་རྣམ་པར་གནས་པའོ། །དངོས་པོ་འཁོར་བ་དང༌། དངོས་མེད་མྱ་ངན་ལས་འདས་པའི་རྣམ་རྟོག་གིས་མ་གོས་པའི་བརྡར། མགོ་བོའི་པདྨ་སྟེ། ཐོད་པའི་སྣོད་དུ་ནི་བདུད་རྣམ་པ་བཞི་བཅོམ་པའི་ཁྲག་གིས་བཀང་ནས། མཆོག་ཐུན་མོང་གི་དངོས་གྲུབ་ཀྱི་ཕྱིར་ནི་རྣལ་འབྱོར་པས་བཏུང་བར་བྱ་ཞིང༌། ཤེས་རབ་སྟོང་པའི་རྣམ་པས་ཁ་ཊྭཱཾ་ག ཐབས་བདེ་བ་ཆེན་པོ་ཉིད་ཀྱི་རོ་ནི་རྣམ་པར་དག་ཅིང༌། དེ་ལྟ་བུ་བསྒོམས་པའི་ཆོ་ག་འདིས་ནི་ལྷ་མོ་བཅོ་ལྔའི་དཀྱིལ་འཁོར་གྱི་འཁོར་ལོ་རྣམ་པར་བསྒོམ་ན། མཆོག་ཐུན་མོང་གི་དངོས་གྲུབ་མྱུར་དུ་ཐོབ་པར་འགྱུར་རོ། །སྐྱེ་མཆེད་བྱིན་གྱིས་བརླབ་པ་ནི། དང་པོར་ཞེས་པ་ནས། ལུས་ཅན་ཏེ་ཞེས་པའི་བར་གྱིས་འཆད་པར་བྱེད། དེའང་དང་པོར། མིག་ཏུ་མཾ་ལས་གཏི་མུག་རྡོ་རྗེ་ནག་མོ་རབ་ཏུ་བསྒོམ། གཉིས་པ་རྣ་བར་སྒྲཾ་ལས་ཞེ་སྡང་རྡོ་རྗེ་མ་དམར་མོ་རྣམ་པར་བསྒོམ། གསུམ་པ་སྣ་ལ་ནཾ་ལས་སེར་སྣ་རྡོ་རྗེ་མ་སེར་མོ་བསྒོམ། བཞི་པ་རྡོ་རྗེ་ནོར་བུར་ཨི་ལས་ཕྲག་དོག་རྡོ་རྗེ་མ་ལྗང་ཁུ་དེ་བཞིན་དུ་བསྒོམ་མོ། །ལྔ་པ་སྙིང་གར་ཨཾ་ལས་བདག་མེད་རྣལ་འབྱོར་མ་ཁ་དོག་སྔོན་པོ་དང༌། དྲུག་པ་ཁ་ལ་རཾ་ལས་འདོད་ཆགས་རྡོ་རྗེ་མ་དཀར་བའི་ལུས་ཅན་དེ།

ལྷ་མོ་དྲུག་དུ་བསྒོམ་ཞིང༌། ནང་དོན་དུ། སྦྱོར་བ་ཡན་ལག་དྲུག་དང་སྦྱར་ཏེ་བཤད་པར་བྱའོ། །གཞན་ཡང་ནག་པོ་འབར་བ་ལ་སོགས་པ་ཁ་དོག་དྲུག་དང༌། དྲུག་ཚན་གྱི་བསྡུས་པའི་ཆོས་ཐམས་ཅད་འདིར་ཡན་ལག་དྲུག་དང་སྦྱར་ཏེ་བསྒོམས་པའི་རྣལ་འབྱོར་པས། དགའ་བྲལ་གྱི་མཐར། རང་བཞིན་ལྷན་སྐྱེས་ལ་ཡང་དེ་བཞིན་ནོ། །ཡོངས་སུ་རྫོགས་པར་བསྒོམ་པ་ནི། བསྐྱེད་པའི་ཞེས་སོགས་ཤོ་ལོ་ཀ་གཅིག་གིས་འཆད་པར་བྱེད། དེའི་ཚུལ་ཡང་སྤྲོས་བཅས་བསྐྱེད་པའི་རིམ་པ་དང༌། སྤྲོས་མེད་རྫོགས་པའི་རིམ་པ་དང༌། ཟུང་འཇུག་རིམ་གཉིས་ལ་མཉམ་པར་གནས་ནས་ནི། སྟོང་ཉིད་སྙིང་རྗེ་དབྱེར་མེད་པའི་རྡོ་རྗེ་ཅན་གྱི་ཐབས་ཤེས་གཉིས་སུ་མེད་པའི་ཆོས་འཆད་དོ། །དེས་ནི་བསྐྱེད་པའི་རིམ་པའི་ཆ་བཤད་ཅིང༌། རིམ་པ་གཉིས་ཀྱི་མཚམས་སྦྱར་བ་ཡང་བསྟན་ཟིན་ཏོ།། ༈ །།རྫོགས་པའི་རིམ་པ་ལ་བཞི་སྟེ། ལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང༌། ཕྱག་རྒྱ་ཆེན་པོ་དང༌། དམ་ཚིག་གི་ཕྱག་རྒྱའོ། །དང་པོ་ལ་གཉིས་ཏེ། ལས་ཀྱི་ཕྱག་རྒྱ་སྒོམ་པའི་མཚན་ཉིད་དང༌། དེ་ལས་བྱུང་བའི་ལྷན་ཅིག་སྐྱེས་པ་ངོས་བཟུང་བའོ། །དང་པོ་ནི། ནམ་མཁའི་ཞེས་པ་ནས་ཁུ་བ་ཡིན་ཞེས་པའི་བར་གྱིས་འཆད་པར་བྱེད། དེའི་ཚུལ་ཡང་ཐབས་ཀྱི་རྡོ་རྗེ་གོ་འབྱེད་པས་ནམ་མཁའི་ཁམས་ནི་པདྨ་སྟེ་འདམ་ན་གནས་ཀྱང་དེའི་ཉེས་པས་མ་གོས་པ་ལྟར་འདུ་ཤེས་གསུམ་ལྡན་དུ་བྱིན་གྱིས་བརླབས་ནས། ཐ་མལ་གྱི་འདོད་ཆགས་ཀྱིས་མ་གོས་པའོ། །དེ་ཉིད་ལ་བྷ་ཞེས་བྱ་བ་ནི་ཡེ་ཤེས་སུ་བརྗོད་དོ། །འདུ་ཤེས་གསུམ་ལྡན་གྱི་བྱིན་གྱིས་བརླབས་པའི་རྡོ་རྗེ་དོན་གྱི་ཡེ་ཤེས་སོ། །སྒོམ་པ་ཞེས་བྱ་བ་ནི། རྡོ་རྗེ་པདྨ་བསྲུབ་པ་དང༌། བསྲུབས་པའི་སྙོམས་འཇུག་ཉིད་དོ། །སྙོམས་པར་འཇུག་པ་དེའི་བདེ་བ་དགའ་བ་བཞི་སྟེ། རྟོག་པའི་རྒྱུན་གཅོད་པས་ན་འཁོར་ལོ་ཞེས་བརྗོད་དོ། །ཞུ་བ་ཞེས་པ་བྱང་སེམས་ཏེ། མངོན་དུ་འགྲོ་བ་ཉིད་དོ། །རིམ་པ་ཇི་ལྟར་བཞིན་རང་རིག་དེ་ཉིད་དགའ་བའི་དུས་སུ་ཆོས་ཐམས་ཅད་སེམས་སུ་རིག་པ་ལ་སོགས་པའོ། །ལྷ་ཞེས་བྱ་བ་ལུས་ལས་བྱུང་བས་དེ་སྐད་དེ་དོན་བྱང་ཆུབ་ཀྱི་སེམས་བརྟན་པའི་བདེ་བའོ། །དེ་གཉིས་ཀྱི་དེའི་དུས་ཀྱི་རྟེན་ཀུན་རྫོབ་བྱང་སེམས་ཇི་ལྟར་འབྱུང་བ་ཁུ་བ་ཡིན་ནོ། །དེ་ལས་བྱུང་བའི་ལྷན་སྐྱེས་ངོས་བཟུང་བ་ལ།

ལྷན་ཅིག་སྐྱེས་པའི་ངོ་བོའི་སྒོ་ནས་དབྱེ་བ་དང༌། རྟེན་གྱི་སྒོ་ནས་དབྱེ་བ་དང༌། དགའ་བ་བཞི་མདོར་བསྟན་པ་དང༌། དགའ་བ་བཞིའི་དོན་རྒྱས་པར་བཤད་པ་དང༌། དགའ་བ་བཞིའི་མཚན་ཉིད་རྒྱས་པར་བཤད་པ་དང༌། དེ་གང་ལ་བརྟེན་ནས་རྟོགས་པའོ། །དང་པོ་ནི། དབང་གསུམ་པའི་དུས་སུ་ཉམས་སུ་མྱོང་བའི་ལྷན་ཅིག་སྐྱེས་པ་དེ་ལ། ཐབས་ཤེས་རབ་ཀྱི་སྒོ་ནས་དབྱེ་ན་རྣམ་པ་གཉིས་ཏེ། གཉིས་གང་ཞེ་ན། རེ་ཞིག་བཙུན་མོས་ཉམས་སུ་མྱོང་བ་དེ། ཤེས་རབ་ཡིན་ལ། སྐྱེས་བུས་ཉམས་སུ་མྱོང་བ་དེ་ཐབས་སུ་བརྗོད་པ་ཉིད་དོ། །རྟེན་གྱི་སྒོ་ནས་དབྱེ་བ་ནི། ཀུན་རྫོབ་ཞེས་པ་ནས་སྐྱེས་པ་རྣམ་བཞི་ཞེས་པའི་བར་གྱིས་འཆད། དེའི་ཚུལ་ཡང་ཀུན་རྫོབ་དང་དོན་དམ་པའི་དབྱེ་བ་ལས། ཐབས་ཤེས་རབ་ཀྱི་སྒོ་ནས་དབྱེ་བའི་ཕྱིར་ན་ཐབས་ཤེས་རབ་དེ་དག་རེ་རེ་ལའང་རྣམ་པ་གཉིས་སོ། །དེ་ཉིད་གང་ཞེ་ན། རེ་ཞིག་སྐྱེས་བུ་ལ་རྣམ་པ་གཉིས་ཏེ། སྐྱེས་བུ་ཀུན་རྫོབ་ལྷན་ཅིག་སྐྱེས་པ་སྟེ། ཀུན་རྫོབ་བྱང་སེམས་ཐབས་ཀྱི་ཆ་དང༌། དེའི་བདེ་བ་དེ་ཉིད་ཤེས་རབ་བོ། །ཀུན་རྫོབ་དང་དོན་དམ་གྱི་ཆ་ནས་དབྱེ་ན། སྐྱེས་བུ་ལ་གཉིས་སུ་དབྱེ་བ་དེ་བཞིན་དུ། ཤེས་རབ་ལ་ཡང་གཉིས་ཏེ། གཉིས་པོ་ཉིད་གང་ཞེ་ན། ཤེས་རབ་དེའི་ཁུ་བ་ཀུན་རྫོབ། བདེ་བ་དེ་ཉིད་དོན་དམ། ཐབས་ཤེས་རབ་དེ་དག་ཉིད་ལ་ཀུན་རྫོབ་དང་དོན་དམ་པའི་ཆ་ནས་དབྱེ་ན་གཉིས་གཉིས་སུ་བྱུང་བ། དེ་ཉིད་ཀྱི་ཕྱིར་ན། དགའ་བ་ནི་དོན་དམ་པའི་བདེ་བ། དེ་ལ་གྲངས་ཀྱི་སྒོ་ནས་དབྱེ་ན། གཞིའི་སྒོ་ནས་རབ་ཏུ་དབྱེ་བ་དང༌། སྐྱེ་མེད་ལྷན་ཅིག་སྐྱེས་པའི་སྒོ་ནས་དབྱེ་བ་དང༌། རིམ་པའི་ཕྱོགས་ལས་དབྱེ་བ་དང༌། ཤེས་རབ་ལས་ཀུན་རྫོབ་དང་དོན་དམ་གཉིས་ཀྱི་སྒོ་ནས་དབྱེ་བ་དེ་བཞིན་དུ་ཐབས་ལའང་དབྱེ་བས་འདི་ལྟར་ལྷན་ཅིག་སྐྱེས་པ་རྣམ་བཞིའོ། །དགའ་བ་བཞིའི་མདོར་བསྟན་པ་ལའང༌། དགའ་བ་དང་པོ་ཞེས་པ་ནས་ཐམས་ཅད་རིག་ཞེས་པའི་བར་གྱིས་འཆད། དེའི་ཚུལ་ཡང་དགའ་བ་དང་པོ་དཔའ་བོ་ཉིད་དེ་རྟོག་པ་རགས་པའི་ཕྱིར།

མཆོག་ཏུ་དགའ་བ་ནི་རྟོག་པ་ཆ་ཕྲ་བའི་ཕྱིར་རྣལ་འབྱོར་མ་ཞེས་བཤད་ལ། དགའ་བྲལ་གྱི་དགའ་བ་ཞེས་པར་རིག་ཤིན་ཏུ་བདེ་དགའ་བདག་གི་བདེ་བ་འདི་ལྟ་བུ་ལ་ལོངས་སྤྱོད་དོ་ཞེས་བདེ་བ་སྔ་མ་ལ་ལོངས་སྤྱོད་ཅིང་མཇལ་བར་བྱེད་པ་དེས། གོང་མ་ཐམས་ཅད་དེས་ལྷན་ཅིག་སྐྱེས་པ་དེ་བདེ་ཐབས་གཞན་ལས་ཆོས་ཐམས་ཅད་བདེ་སྟོང་དུ་རིག་པའོ། །དགའ་བཞིའི་དོན་རྒྱས་པར་བཤད་པ་ནི། དགའ་བ་ཞེས་ཚིགས་སུ་བཅད་པ་གཅིག་གིས་འཆད་པར་བྱེད། དེ་ཡང་དགའ་བ་ལས་བདེ་བ་ཅུང་ཟད་དེ་མཆོག་ཏུ་དགའ་བ་དེ་ལས་ལྷག་པས་ན་བདེ་བ་ཤས་ཆེ་བས་སོ། །དགའ་བྲལ་གྱི་དགའ་བ་ཆགས་བྲལ་ཡིན་ཏེ་མི་རྟོག་པ་ཤས་ཆེ་བར་གྱུར་པའོ། །བདེ་བ་དང་མི་རྟོག་པ་ཐ་དད་པར་རྟོགས་པའི་ལྷག་མ་ལྷན་ཅིག་སྐྱེས་དགའ་ཉིད་དོ། །དགའ་བ་བཞིའི་མཚན་ཉིད་རྒྱས་པར་བཤད་པ་ནི། དང་པོར་ཞེས་པ་ནས། སྣང་བ་པོ་ཞེས་པའི་བར་གྱིས་འཆད་པར་བྱེད་པའོ། །དེའི་ཚུལ་ཡང་དང་པོར་བདེ་བ་འཚོལ་བའི་བར་རེག་པར་འདོད་པ་དང༌། གཉིས་པ་བདེ་བར་འདོད་པ་བདེ་བར་འཛིན་པ་རྟོག་པ་མ་ནུབ་ཀྱི་བར་དང༌། གསུམ་པ་རང་གི་ངོ་བོ་བདེ་བ་མེད་པ་འདོད་ཆགས་འཇིག་པ་ཉིད་དེ། འོན་ཀྱང་བདེ་བ་སྔ་མ་ལ་མཇལ་བར་བྱེད་པའི་རྟོག་པ་མ་ནུབ་ཀྱི་བར་རོ། །དེས་ན་བཞི་པ་ལྷན་ཅིག་སྐྱེས་པའི་དགའ་བ་ལ་རྟོག་པ་མེད་པས་དེ་ཉིད་བསྒོམ་པར་བྱའོ། །མཆོག་ཏུ་དགའ་བས་བདེ་བ་ཤས་ཆེ་བ་དེས་སྲིད་པར་བརྗོད་དེ། འཁོར་བའི་མཐར་ལྟུང་བའོ། །དགའ་བྲལ་ལས་མི་རྟོག་པ་ཤས་ཆེ་བ་དེ་ནི། མྱ་ངན་ལས་འདས་པའི་མཐར་ལྟུང་བའོ། །དེས་ན་མཆོག་དགའ་ལས་ནི་བདེ་བ་ཆུང༌། དགའ་བྲལ་ལས་ནི་བདེ་བ་ཆེ་བས་དབུ་མ་དགའ་བ་ཙམ་ཉིད་དེ་གཉིས་ཀའི་མཐར་ལྟུང༌། ལྷན་ཅིག་སྐྱེས་པས་ནི་མཐའ་འདི་དག་སྤངས་ནས། ལྷན་སྐྱེས་དེ་ཉིད་རང་གི་ངོ་བོ་འདོད་ཆགས་བདེ་བ་ཤས་ཆེ་བའི་མཆོག་དགའ་མེད་ཅིང༌། ཆགས་བྲལ་མི་རྟོག་ཤས་ཆེ་བའི་དགའ་བྲལ་མེད་དེ་དེ་གཉིས་ཀྱི་དབུ་མར་ཡང་དམིགས་པར་ཡང་མི་འགྱུར་རོ། །ལྷན་ཅིག་སྐྱེས་པ་འདི་ལ་ཐབས་བདེ་བ་རིག་པའི་ཆ་དང༌།

ཤེས་རབ་སྟོང་པའི་ཆ་དེ་གཉིས་ཐ་དད་པ་མེད་དོ། །དབང་གསུམ་པའི་དུས་སུ་ཡང་དག་དོན་གྱི་དེ་ཁོ་ན་ཉིད་སྣང་བའོ། །དེ་དག་ལྷན་ཅིག་སྐྱེས་པའོ། །གང་ལ་བརྟེན་ནས་རྟོགས་པ་ནི། གཞན་གྱིས་ཞེས་པ་ནས། བསོད་ནམས་ལས་ཤེས་བྱ་ཞེས་པའི་བར་གྱིས་འཆད། དེ་ཡང་གང་ཟག་གཞན་གྱིས་བརྗོད་པ་ལས་སྐྱེ་བ་མིན་པའི་ལྷན་ཅིག་སྐྱེས་པ་འདི། རང་གི་བཙལ་བས་གང་དུ་ཡང་མི་རྙེད་དེ། འོ་ན་ཐམས་ཅད་དུ་མི་རྙེད་དམ་ཞེ་ན། འོན་ཀྱང་མཚན་ལྡན་བླ་མའི་དུས་ཐབས་བསྟན་པ་ཡིས། བདག་གིས་སྔོན་བསོད་ནམས་བསགས་པའི་སྟོབས་ལས་རྙེད་པའམ་ཤེས་པར་བྱའོ། །ཆོས་ཀྱི་ཕྱག་རྒྱ་ལ་ཡང༌། མདོར་བསྟན་པ་དང༌། རྒྱས་བཤད་དང༌། དེས་ཐམས་ཅད་ལ་ཁྱབ་པར་བསྟན་པ་དང༌། དེ་ཉིད་རྒྱུན་གྱི་རྣལ་འབྱོར་དུ་བྱའོ། །དང་པོ་ནི། དམན་དང་ཞེས་པ་ནས་ཚིགས་སུ་བཅད་པ་བཞིས་འཆད། དེའང་བློ་དམན་པ་དང༌། འབྲིང་དང༌། མཆོག་རྣམས་དང༌། གཞན་དང་ཞེས་པ་བློ་དམན་དང༌། གང་དང་ཞེས་པ་འབྲིང་ལ་སྦྱོར་ཞིང༌། དེ་རྣམས་ཀྱང་ཞེས་པ་མཆོག་དང༌། གང་ཟག་གསུམ་པོ་དེས་ཐམས་ཅད་རོ་མཉམ་དེ་ཉིད་བསྒོམས་པ་ཡིས། དངོས་པོ་དམན་པ་ལ་སོགས་པ་འདི་ཀུན་བདེ་སྟོང་དབྱེར་མེད་མཉམ་པ་ཉིད་དུ་བལྟ་བར་བྱའོ། །རྒྱས་པར་བཤད་པ་ནི། དམན་པ་རྣམས་ནི་ཞེས་པ་ནས་ཚིགས་སུ་བཅད་པ་བཞིས་འཆད་པར་བྱེད། དེའང་དམན་པ་རྣམས་ནི་ཕྲ་བའི་དོན་ཡིན་ལ། མཆོག་ནི་དངོས་པོས་ཏེ་རགས་པ་བརྗོད་པར་བྱའོ། །དབུ་མ་དངོས་པོ་ཕྲ་རགས་གཉིས་ཀྱི་སྤངས་པ་ཉིད་དེ། དེ་གཉིས་ཀྱི་བར་འབྲིང་ཉིད་ཡིན་ནོ། །གཞན་རྣམས་ཞེས་བྱ་བ་མིག་ལ་སོགས་པའི་དབང་པོ་དྲུག་གང་རྣམས་ཏེ། རྟེན་སྣོད་ཀྱི་འཇིག་རྟེན་དང་གཡོ་བ་བཅུད་ཀྱི་སེམས་ཅན་རྣམས་ཡིན་ལ། འདི་ཀུན་ཞེས་བྱ་བ་ཉིད་དེ་ང་མཆོག་ཏུ་གྱུར་པ་ལྷན་སྐྱེས་ལས་གཞན་པའི་ངོ་བོ་མ་གྲུབ་པ་ཡིན་ཞིང༌། ལྷན་སྐྱེས་ཀྱི་ངོ་བོ་མཉམ་པ་ཉིད་དུ་མཚུངས་པར་འདོད་པ་ཉིད་དོ། །དེ་ལྟར་ཐམས་ཅད་རོ་མཉམ་དུ་བསྒོམས་པས།

མཉམ་ཞེས་བྱ་བ་ཆོས་ཐམས་ཅད་ལྷན་སྐྱེས་ཀྱི་ངོ་བོར་མཚུངས་པར་བརྗོད་དོ། །ལྷན་སྐྱེས་དེ་རྣམ་རྟོག་གཅོད་པའི་འཁོར་ལོ་བདག་མེད་པས་རོ་ཞེས་བརྗོད་དོ། །ལྷན་སྐྱེས་ཀྱི་རང་བཞིན་དུ་བསྒོམ་པ་མཉམ་ཉིད་དོ། །ལྷན་ཅིག་སྐྱེས་པ་འདིས་ནི། ཆོས་ཐམས་ཅད་ལ་ཁྱབ་པར་དོན་གྱིས་བརྗོད་པ་ཡིན་ནོ། །དེས་ཐམས་ཅད་ལ་ཁྱབ་པར་བསྟན་པ་ནི། ང་ལས་འགྲོ་བ་ཐམས་ཅད་བྱུང་ཞེས་པ་ནས། ཐེ་ཚོམ་མེད་ཅེས་པའི་བར་གྱིས་བསྟན་ལ། དེའང་མཆོག་ཏུ་གྱུར་པའི་ལྷན་སྐྱེས་ང་ལས། ནང་བཅུད་ཀྱི་འགྲོ་བ་ཐམས་ཅད་བྱུང་ཞིང༌། ང་ལས་ཕྱི་སྣོད་ཀྱི་གནས་གསུམ་པོ་ཡང་བྱུང༌། ལྷན་སྐྱེས་ང་ཡིས་ཕྱི་སྣོད་དང༌། ནང་བཅུད་འདི་ཀུན་ཁྱབ་པ་སྟེ། སྣོད་བཅུད་ཀྱིས་བསྡུས་པའི་འགྲོ་བའི་རང་བཞིན་ལྷན་སྐྱེས་ལས་གཞན་མི་མཐོང་ཞེས་པའོ། །ལྷན་སྐྱེས་ཡིན་པ་དེ་ལྟར་རྣལ་འབྱོར་པས་ཤེས་ནས། ལྷན་ཅིག་སྐྱེས་པ་དེ་ཉིད་ལ་ཤིན་ཏུ་མཉམ་བཞག་མ་ཡེངས་པའི་ཚུལ་གྱིས། གང་གིས་གོམས་པར་བྱས་ན་མཚམས་མེད་ལྔ་བྱས་པའི་བསོད་ནམས་ཆུང་བའི་མིས་ཀྱང༌། ལྷན་སྐྱེས་དེ་ནི་འགྲུབ་པར་འགྱུར་བ་ཐེ་ཚོམ་མེད་ན་དགེ་བ་བཅུས་རྒྱུད་སྦྱངས་པ་སྨོས་ཅི་དགོས་ཞེས་གསུངས་པ་ཡིན་ནོ། །དེ་ཉིད་རྒྱུན་གྱི་རྣལ་འབྱོར་དུ་བྱ་བ་ལ་ཡང༌། བཟའ་དང་ཞེས་པའི་ཚིགས་བཅད་གཅིག་གིས་འཆད་པར་བྱེད། དེ་ཡང་བཟའ་བ་དང༌། བཏུང་བ་དང༌། བླུག་ས་སྟེ་ཁྲུས་བྱེད་པ་དང༌། མཚན་མོ་ཉལ་བ་དང༌། གཉིད་ལོག་པ་དང༌། སེམས་པ་ཡུལ་ལ་འཇུག་པ་ན། ཕྱག་རྒྱ་ཆེན་པོ་མངོན་སུམ་དུ་རྟོགས་པར་འདོད་པས། དུས་ཐམས་ཅད་དུ་ལྷན་སྐྱེས་སྒོམ་ཞེས་པའོ། །དེ་ལྟར་སྒོམ་པའི་རྣལ་འབྱོར་པ་དེ་འཁོར་བའི་འདམ་དེ་ནས་ཀྱཻ་རྡོ་རྗེའི་གོ་འཕང་ལ་མྱུར་དུ་འགྲོ་བར་འགྱུར་རོ། །ཕྱག་རྒྱ་ཆེན་པོ་ལ་ཡང་བཞི་སྟེ། ངོ་བོ་དང༌། ཚུལ་ཇི་ལྟར་བསྒོམ་པ་དང༌། རང་རིག་པའི་དོན་དང༌། ལྷན་ཅིག་སྐྱེས་པའི་ཆེ་བའོ། །དང་པོ་ནི། གང་ཕྱིར་ཞེས་པ་ནས། སྒོམ་པ་ཉིད་ཅེས་པའི་བར་གྱིས་འཆད།

དེ་ལ་གང་གི་ཕྱིར་ཡིད་ཀྱི་སྟེ། བློས་བྱས་སུ་མི་སྒོམ་པར་འགྲོ་བ་ཐམས་ཅད་ལྷན་སྐྱེས་སུ་བསྒོམ་པར་བྱའོ། །ཐམས་ཅད་ཀྱི་ཆོས་ནི་ལྷན་སྐྱེས་ལས་གཞན་མེད་པར་ཡོངས་སུ་ཤེས་ནས། དེ་ལྟར་སྒོམ་པ་ཉིད་དོ། །བློས་བཅོས་པའི་བསྒོམ་པ་ནི་མིན་ནོ། །མཉམ་གཞག་ཏུ་རྟེན་དང་གཡོ་བའི་དངོས་པོ་གང༌། ལྷན་སྐྱེས་སུ་བསྒོམ་ན། རྗེས་ཐོབ་ཏུ་རྩི་བཅུད་འཁྲི་ཤིང་ལ་སོགས་ཐམས་ཅད་བདག་གིས་ལྷན་ཅིག་སྐྱེས་པའི་དངོས་པོའི་རང་བཞིན་ལས་བྱུང་ཞིང༌། དེར་གནས་པ་ཤེས་པར་བྱས་ལ། དམ་པའི་དེ་ཁོ་ན་ཉིད་དེ། ལྷན་སྐྱེས་ངེས་པར་བསྒོམ་པར་བྱའོ། །རྟེན་གཡོ་བའི་དངོས་པོ་དེ་རྣམས། དོན་དམ་པར་ལྷན་སྐྱེས་ལས་གཞན་པ་གཅིག་ཀྱང་ཡོད་པ་མིན་ནོ། །རང་རིག་བདེ་བ་ཆེན་པོ་སྤྲོས་བྲལ་ཉིད་རང་གིས་རིག་ནས། དེ་རྟོགས་ན་ནི་སྤངས་རྟོགས་ཕུན་སུམ་ཚོགས་པའི་བྱང་ཆུབ་ཏུ་འགྱུར་རོ། །བདེ་བ་ཆེན་པོ་དེ་རང་གིས་རིག་པར་བྱ་བའི་ཕྱིར་ན་བསྒོམ་པ་ཉིད་དོ། །དེས་ཕྱག་ཆེན་གྱི་ངོ་བོ་དང་བསྒོམ་ཚུལ་བསྟན་ནས། རང་རིག་པའི་དོན་འཆད་པ་ནི། རང་གི་ཞེས་པའི་ཚིགས་བཅད་གཅིག་གིས་འཆད། དེ་ཡང་རང་གི་རིག་པ་མ་རྟོགས་པ་རྟོགས་པར་བྱེད་པའི་འགྱུར་བ་ལས། རྟོགས་པ་དམན་པ་ལས་ནི་བསོད་ནམས་མ་ཡིན་པའི་ལས་སྐྱེ་སྟེ། མ་རྟོགས་པ་འཕྲོག་ཅིང་རང་གི་ཁམས་གསུམ་འཁོར་བའི་སྡུག་བསྔལ་བྱེད་ལ། འབྲས་བུ་མྱ་ངན་འདས་པའི་བདེ་བ་ཐོབ་པར་བྱེད་པ་ཡང༌། རང་རིག་པའི་རྒྱལ་པོ་འདི་རང་གི་གཙོ་བོ་ཞེས་བྱའོ། །ལྷན་ཅིག་སྐྱེས་པའི་ཆེ་བ་ནི། འདོད་ཆགས་ཞེ་སྡང་ཕྲག་དོག་དང་ཞེས་པའི་ཚིགས་བཅད་གཅིག་གིས་འཆད། དེ་ཡང་སྲིད་པའི་ལོངས་སྤྱོད་ལ་ཆགས་པའི་འདོད་ཆགས་དང༌། གཞན་ལ་ཁོང་ཁྲོ་བའི་ཞེ་སྡང་དང༌། གཞན་གྱི་འབྱོར་བ་ལ་མི་བཟོད་པའི་ཕྲག་དོག་དང༌། ལས་དང་དཀོན་མཆོག་ལ་སོགས་པ་དེ་བཞིན་མི་ཤེས་པའི་གཏི་མུག་དང༌། རང་གི་སེམས་ཁེངས་པའི་ང་རྒྱལ་ཉིད་དེ། ལྷན་སྐྱེས་ཀྱི་རྣལ་འབྱོར་པ་དེ་རྣམས་ཀྱིས་ཟིལ་གྱིས་མི་ནོན་ཏེ།

དེ་ཀུན་མ་སྤངས་པར་དེའི་གནས་སུ་དག་པས་ཉམས་དགའ་བར་འགྱུར་ཏེ། དབང་གསུམ་པའི་བདེ་བས་དེ་ལ་བཅུ་དྲུག་གི་ཆར་ཡང་མི་ཕོད་དོ་ཅེས་སོ། །དམ་ཚིག་ཕྱག་རྒྱ་ལ་ལྔ་སྟེ། ངོ་བོ་ཉིད་ཕུན་སུམ་ཚོགས་པ་དང༌། རྟོགས་པ་ཕུན་སུམ་ཚོགས་པ་དང༌། སྤངས་པ་ཕུན་སུམ་ཚོགས་པ་དང༌། ཐབས་གཞན་ལས་ལྷག་པ་དང༌། རྒྱུན་ཆད་མེད་པར་བསྒོམ་པར་གདམས་པའོ། །དང་པོ་ནི། ཆོས་འབྱུང་ཞེས་པ་ནས། ཀུན་མཁྱེན་ཡེ་ཤེས་དེ་ལྟ་བུ་ཞེས་པའི་བར་གྱིས་འཆད། དེའང་ཕྱག་རྒྱའི་ཆོས་འབྱུང་ལ་བརྟེན་ནས་སྐྱེས་པའི་བདེ་བའི་ཡེ་ཤེས་ནི། ཇི་ལྟ་བུ་ཞེ་ན། ནམ་མཁའ་དང་མཉམ་པའམ། ལྷན་ཅིག་སྐྱེས་པའི་བདེ་བ་ཐབས་དང་བཅས་པ་དེ་བློ་ལས་འདས་པའོ། །ཐབས་དང་ཤེས་རབ་ཀྱི་རང་བཞིན་ལས། འཇིག་རྟེན་གསུམ་པོ་བདེ་སྟོང་དབྱེར་མེད་པ་ལས་སྐྱེས་པའོ། །འོ་ན་ཐབས་གང་ཡིན། ཤེས་རབ་གང་ཡིན་ཞེ་ན། ཁུ་བའི་རྣམ་པར་བཅོམ་ལྡན་འདས་ཡིན་ཏེ་ཐབས་སོ། །ཁུ་བ་དེ་ལ་བརྟེན་པའི་བདེ་བ་འདོད་མར་བརྗོད་དེ་ཤེས་རབ་བོ། །བདེ་བ་དེ་ཉིད་ཀྱང་གཅིག་དང་དུ་མར་འབྲེལ་བ་དེ་ཉིད་བདེ་སྟོང་དབྱེར་མེད་དོ། །དེ་ཉིད་སྐྱེ་བའི་དུས་མཚན་ཉིད་དང་བྲལ་བའི་སྐད་ཅིག་གཅིག་ལ་མཆོག་གམ། ཁྱད་པར་དུ་དགའ་བ་དེ་ལྷན་སྐྱེས་གསུམ་པའི་དུས་ཀྱི་རྣལ་འབྱོར་པ་རང་གི་རིག་པའི་ཡེ་ཤེས་འདིའོ། །དེའང་ངག་གི་ལམ་ཚིག་གི་བརྗོད་པ་ལས་འདས་ཏེ། གཞོན་ནུ་མའི་བདེ་བའམ། ལྐུགས་པའི་རྨི་ལམ་ལྟ་བུའོ། །འོན་ཀྱང་རྣལ་འབྱོར་པའི་སེམས་ཀྱི་སྤྱོད་ཡུལ་ཏེ་ཉམས་སུ་མྱོང་ཞེས་པའོ། །དེ་ལྟ་བུའི་ཉམས་སུ་མྱོང་བའི་བདེ་བ་ནི། དབང་གསུམ་པའི་དུས་ཀྱི་བླ་མ་ལ་སོགས་པའི་བྱིན་རླབས་རིམ་པ་ཡིན་པའི་ཕྱིར་རོ། །ཇི་ལྟ་ཇི་སྙེད་ཀུན་མཁྱེན་པ་སངས་རྒྱས་ཀྱི་ཡེ་ཤེས་དེ་ལྟ་བུའོ། །རྟོགས་པ་ཕུན་སུམ་ཚོགས་པ་ནི། ས་དང་ཞེས་པའི་ཚིགས་བཅད་གཉིས་ཀྱིས་འཆད། དེའང་སའི་བརྡིབས་སུ་མི་འཆི་བ་དང༌། ཆུས་ཁྱེར་བ་དང༌། རླུང་གིས་སྐམ་པ་དང༌།

མེས་ཚིག་པ་དང༌། ནམ་མཁའ་ནས་འབབ་པའི་ཐོག་ལ་སོགས་པ་དང་ནི། རང་བཞིན་ཐ་དད་དུ་རྟོག་པའམ། རེག་པའི་ཚོར་བ་ཡིས། ཀུན་གྱི་ལྷན་སྐྱེས་ཀྱི་ཡེ་ཤེས་དེ་ལ་ནི་ཟིལ་གྱིས་མི་ནོན་ཏེ། ལྷན་ཅིག་སྐྱེས་པ་རྟོགས་པའི་རྣལ་འབྱོར་པ་དེས། མཐོ་རིས་ས་བླ་དང༌། མི་ཡུལ་ས་སྟེང་དང༌། རྐང་འོག་སྟེ་ས་འོག་གི་འཇིག་རྟེན་རྣམས་ཡེ་ཤེས་སྐྱེས་པའི་སྐད་ཅིག་ལ་ནི། གཟུགས་གཅིག་ཏུ་འགྱུར་ཏེ། རང་བཞིན་གྱི་ཐ་དད་པའི་རྣམ་རྟོག་གིས། བདེ་སྟོང་དབྱེར་མེད་པའི་ཡེ་ཤེས་ལ། གནོན་པ་ཉིད་དུ་ནུས་པ་མ་ཡིན་ནོ། །སྤངས་པ་ཕུན་སུམ་ཚོགས་པ་ནི། ཐམས་ཅད་རིག་བྱེད་ཅེས་པའི་ཚིགས་བཅད་གཅིག་གིས་འཆད། དེའང་ཐམས་ཅད་རིག་བྱེད་དང༌། སྙན་ངག་དང༌། སྲིད་སྲུང་དང༌། གསང་བ་སྨྲ་བ་དང༌། དེ་ལ་སོགས་པའི་ཕྱི་རོལ་པའི་གྲུབ་མཐའ་དང༌། རྟོགས་པ་དམན་པ་དག་གིས་མི་ཐོབ་ལ། དེ་བཞིན་དུ་ལས་ཀྱི་ཚོགས་རྒྱས་པར་སྟོན་པ་བྱ་བའི་རྒྱུད་ལ་སོགས་པས་སྤང་བྱ་དག་པ་ཕྱག་རྒྱ་ཆེན་པོའི་དངོས་གྲུབ་འབྱུང་བ་མ་ཡིན་ལ། དེ་མ་ཐོབ་པས་ཡང་ནི་སྲིད་མཐའ་ཁམས་གསུམ་འཁོར་བར་སྐྱེ་བར་འགྱུར་རོ། །ཐབས་གཞན་ལས་ལྷག་པ་ནི། འཇིག་རྟེན་ཞེས་པའི་ཚིགས་བཅད་གཅིག་གིས་འཆད། དེའང་འཇིག་རྟེན་རང་གི་ངོ་བོ་ཐོབ་ལ་མ་འགགས་པ། ཚེ་འདི་དང་རང་གི་ངོ་བོ་མ་ཐོབ་པའི་ཕ་རོལ་ཏུ། ལྷན་སྐྱེས་ཀྱི་ཡེ་ཤེས་དེ་མེད་པས་ཀྱང༌། མཆོག་གི་དངོས་གྲུབ་མེད་ལ། གང་གིས་བདེ་སྟོང་དབྱེར་མེད་པའི་སྙིང་པོ་ཀྱཻ་རྡོ་རྗེ་མི་ཤེས་པ་དེ་ཡིས་ངལ་བ་དོན་མེད་པར་འགྱུར་རོ། །རྒྱུན་ཆད་མེད་པར་བསྒོམ་པར་གདམས་པ་ནི། ཆུ་བོའི་རྒྱུན་ཞེས་པའི་ཚིགས་བཅད་གཅིག་གིས་འཆད། དེའང་འོ་ན་ལྷན་ཅིག་སྐྱེས་པའི་ཡེ་ཤེས་དེ་ཉིད་དུས་འགའ་འམ་ཐམས་ཅད་དུ་བསྒོམ་ཞེ་ན། ཆུ་བོའི་རྒྱུན་ནི་རབ་འབབ་དང༌། ཞེས་པས་རྒྱུན་ཆད་པ་མེད་པ་དང༌། མར་མེའི་རྩེ་མོ་རབ་བཅིངས་ལྟར། །ཞེས་པས་བར་མེད་དུ་སྒོམ་པ་དང༌། དུས་རྟག་ཏུ་དེ་ཁོ་ན་ཉིད་ཀྱི་རྣལ་འབྱོར་གྱིས།

ཉིན་མོ་དང་མཚན་མོའི་དུས་ཐམས་ཅད་དུ། རྣམ་པར་བཞག་སྟེ་བསྒོམ་པར་བྱའོ། །ལེའུའི་མཚན་ནི་རྣལ་འབྱོར་མ་བདག་མེད་མའི་བསྐྱེད་རྫོགས་གཅིག་ཏུ་སྡོམ་པ། སྡུག་བསྔལ་སྤྱོད་པའི་འཁོར་ལོ་ཞེས་བྱ་བ། ཚོགས་ལ་འདུ་བའི་ལེའུ་སྟེ་བརྒྱད་པའོ།། ༈ །།ལེའུ་དགུ་པ་འདི་ཉིད་འཆད་པར་བྱེད་པ་ལ་ཡང་ལེའུ་སྔ་ཕྱི་དང་མངོན་རྟོགས་ཀྱི་འབྲེལ། མདོར་བསྟན་དང༌། རྒྱས་བཤད་དང་གསུམ་ཡོད་པ་ལས། དང་པོ་ནི་བདག་མེད་མའི་བསྐྱེད་རྫོགས་བཤད་པའི་རྗེས་སུ་རྣམ་དག་དགོས་སོ་ཞེས་ལེའུ་འདི་ཉིད་བྱུང༌། མངོན་པར་རྟོགས་པ་ནི་སོ་སོར་འབྲེལ་བ་མདོར་བསྟན། རྒྱས་བཤད་ནི་ལེའུ་དང་པོར། ཡེ་ཤེས་རྣམ་ཤེས་དང་ཞེས་མདོར་བསྟན་པ་དེ་ཉིད་ལེའུ་འདིས་རྒྱས་པ་འཆད་པར་བྱེད། དེ་ལ་ཡང་མཚམས་སྦྱར་བ་དང༌། གཞུང་དངོས་དང༌། ལེའུའི་མཚན་ནོ། །དང་པོ་ནི། ལེའུ་བརྒྱད་པ་བཤད་མ་ཐག་པ་དེ་ནས་མཆོག་ཏུ་རྣམ་པར་དག་པའི་ལེའུ་བཤད་པར་བྱའོ་ཞེས་དམ་བཅས་པ་ཡིན་ནོ། །གཞུང་དངོས་ལ་གཉིས་ལས། རྣམ་དག་མདོར་བསྟན་པ་དང་རྒྱས་པར་བཤད་པའོ། །དང་པོ་ནི། ངེས་པར་ཞེས་པའི་ཚིག་གཉིས་ཀྱིས་འཆད་དེ། ངེས་པར་དངོས་པོ་ཐམས་ཅད་ཀྱི། །མཆོག་གི་དག་པ་དེ་བཞིན་བརྗོད། །ཞེས་མདོར་བསྟན་ནས། རྒྱས་བཤད་ལ་གཉིས་ཏེ། མཆོག་གི་དག་པ་དང༌། ལྷའི་དག་པའོ། །དང་པོ་ལ་དྲུག་ཏེ། དག་པའི་དགོས་པ་དང༌། དག་པ་དངོས་དང༌། དག་པའི་ངོ་བོ་ངོས་བཟུང་བ་དང༌། དེའི་རྒྱས་བཤད་དང༌། མ་དག་པར་སྣང་བ་དང༌། དག་པར་བྱས་ཏེ་བསྒོམ་པའོ། །དང་པོ་ནི། ཕྱི་ནས་གཟུགས་ལ་སོགས་པ་རེ་རེའི་དབྱེ་བ་ཡིས། མཆོག་མ་ཡིན་པའི་དག་པ་ལྷ་རྣམས་ཀྱིས་ནི་རྣམ་དག་བརྗོད་པར་བྱའོ། །དག་པ་དངོས་ནི། ཕུང་པོ་སྟེ་གཟུགས་ལ་སོགས་པ་ལྔ་དང༌། དབང་པོ་དྲུག་རང་རང་གི་རྣམ་ཤེས་སྐྱེ་བ་ལ་དབང་བྱེད་པས་ཏེ། མིག་གི་དབང་པོ་ལ་སོགས་པ་དྲུག སྐྱེ་མཆེད་རྣམ་པར་ཤེས་པ་སྐྱེ་བའི་སྒོར་གྱུར་པ། གཟུགས་ལ་སོགས་པ་དྲུག་དང༌། འབྱུང་ཆེན་ལྔ་མ་བྱུང་མ་མྱོང་བས་སོ། །དག་པའི་ངོ་བོ་ངོས་བཟུང་བ་ནི།

ཀུན་རྫོབ་ལྷ་དང༌། དོན་དམ་སྟོང་པ་ཉིད། རང་བཞིན་གྱིས་ནི་རྣམ་པར་དག་ལ། དེ་ལྟར་ཉོན་མོངས་དང་ཤེས་བྱའི་སྒྲིབ་པ་སྦྱང་བར་བྱའོ། །དེའི་རྒྱས་བཤད་ནི། རང་གི་རིག་པའི་བདག་ཉིད་སྟོང་པ་ཉིད་དེས་གྲོལ་གྱི། དག་པ་གཞན་གྱི་མཆོག་མ་ཡིན་པས་རྣམ་པར་གྲོལ་བ་མ་ཡིན་ནོ། །རང་རིག་པའི་དག་པ་གང་ཞེ་ན། གཟུགས་ལ་སོགས་པ་དངོས་པོ་དག་པའི་ཕྱིར་དང༌། ཕྱི་རོལ་གྱི་དོན་མེད་པའོ། །རང་གི་རིག་པའི་བདེ་བ་མཆོག་མཚན་ཉིད་སྟོང་པ་ཉིད་དུ་ཤེས་པའོ། །གཟུགས་ལ་སོགས་པའི་ཡུལ་རྣམས་དང༌། གཞན་ཡང་རྣལ་འབྱོར་པས་མཐོང་བའི་དངོས་པོ་ཕུང་པོ་ལྔ། དབང་པོ་དྲུག འབྱུང་ཆེན་ལྔ་ལ་སོགས་པ་དེ་ཀུན་དག་པས་ཏེ། འདི་ལྟར་འགྲོ་བ་སངས་རྒྱས་སུ་གཏན་ལ་དབབ་པ་ཡང༌། སངས་རྒྱས་ཀྱི་བདག་ཉིད་དུ་བསྟན་ཏོ། །མ་དག་པར་སྣང་བ་ནི། ཀྱཻ་ཞེས་པ་ནས་རིག་པ་ཞེས་པའི་བར་གྱིས་འཆད། དེ་ཡང་ཀྱཻ་བཅོམ་ལྡན་འདས་ནས་རྣམ་པར་དག་པ་དེ་ལྟར་ལགས་ན། རྣམ་པར་མ་དག་པ་གང་ལགས་ཞེས་ཞུས་པའོ། །དེའི་ལན་བཅོམ་ལྡན་འདས་ཀྱིས་བཀའ་སྩལ་པ། མ་དག་པ་གཟུགས་ལ་སོགས་པའོ། །སྐྱར་དུ་དྲིས་པ་དེ་ཅིའི་སླད་དུ་རྣམ་པར་མ་དག་པ་ལགས། ཞེས་ཞུས་པ་ཡིན་ནོ། །གཟུང་བ་དང་འཛིན་པའི་དངོས་པོའི་ཆགས་སྡང་ལ་བརྟེན་ནས། གཏི་མུག་སྐྱེ་བའི་ཕྱིར་རོ། །རྡོ་རྗེ་སྙིང་པོས་གསོལ་པ། ཀྱཻ་བཅོམ་ལྡན་འདས་ནས་གཟུང་བ་དང༌། འཛིན་པའི་དངོས་པོའི་ཕྱིར་རོ། །ཞེས་པའི་གཟུང་བ་དང་འཛིན་པ་གང་ལགས། ལན་བཅོམ་ལྡན་འདས་ཀྱིས་བཀའ་སྩལ་པ། མིག་གིས་གཟུགས་ནི་གཟུང་བར་བྱ། །ཞེས་པའི་དོན། ཐེག་པ་ཆུང་ངུ་བས་དབང་པོ་འཛིན་བྱེད་དུ་འདོད་ལ། ཐེག་ཆེན་པས་རྣམ་ཤེས་འཛིན་བྱེད་དུ་འདོད་པ་ཡིན་ནོ། །གཟུང་འཛིན་གྱིས་འཁོར་བར་འཁྱམས་པའོ། །དེ་བཞིན་དུ་དབང་པོ་གཞན་རྣམས་ལ་ཡང་སྦྱར་བར་བྱའོ། །སྒྲ་ནི་རྣ་བས་མཉན་པར་བྱ། །དྲི་ནི་སྣ་ཡིས་ཚོར་བར་བྱ། །རོ་ནི་ལྕེ་ཡིས་མྱོང་བར་བྱ། །དངོས་པོ་ལུས་ཀྱིས་རེག་པར་བྱ། །ཡིད་ཀྱི་བདེ་སོགས་རེག་པ་ཡིན། །ཞེས་པ་རྣམས་རིགས་འགྲེའོ། །དག་པར་བྱས་ཏེ་བསྒོམ་པ་ནི།

ཀུན་རྫོབ་ལྷ་དང་དོན་དམ་སྟོང་པ་ཉིད་དུ་དག་པས་ཐ་མལ་དུ་ཞེན་པ་དང༌། དངོས་པོ་ལ་མངོན་པར་ཞེན་པའི་དུག་མེད་པར་བྱས་ནས་ནི་རྟེན་བྱ་གཟུགས་ལ་སོགས་པ་འདི་དག་རྟེན་པ་དག་པའི་ངོ་བོ་ཉིད་དོ། །ལྷའི་དག་པ་ལ་བདུན་ཏེ་ཕུང་པོ་ལྔའི་དག་པ་དང༌། ཞོར་ལ་ཕྱི་རོལ་འཕར་མ་བཤད་པ་དང༌། སྐྱེ་མཆེད་ཀྱི་དག་པ་དང༌། ཞོར་ལ་ཧེ་རུ་ཀའི་དག་པ་དང༌། ཁམས་ཀྱི་དག་པ་དང༌། ཉོན་མོངས་ཀྱི་དག་པ་དང༌། དེ་ཁོ་ནའི་དག་པའོ། །དང་པོ་ནི། གཟུགས་ཕུང་ལྷ་མོ་རྡོ་རྗེ་མ་ཡིན་ཏེ། ཚོར་བའི་ཕུང་པོ་ལ་ནི་དཀར་མོར་བརྗོད་ལ། འདུ་ཤེས་ཀྱི་ཕུང་པོ་ལ་ཆུའི་རྣལ་འབྱོར་མ་དང༌། དེ་བཞིན་དུ་འདུ་བྱེད་རྡོ་རྗེ་མཁའ་འགྲོ་མ་ཡིན་ལ། རྣམ་པར་ཤེས་པའི་ཕུང་པོ་རང་བཞིན་གྱིས་བདག་མེད་རྣལ་འབྱོར་གནས་པ་ཡིན་ནོ། །དུས་རྟག་ཏུ་ཕུང་པོ་འདི་དག་རྣམ་པར་དག་པས་དེ་ཁོ་ན་ཉིད་རྣལ་འབྱོར་པས་འགྲུབ་པར་འགྱུར་རོ། །དེ་དག་ནང་གི་འཕར་མའོ། །ཞར་ལ་ཕྱིའི་འཕར་མ་བཤད་པ་ནི། དེ་ནས་ཕྱི་ཡི་འཕར་མ་བཤད་ཅེས་པ་ནས། རྣམ་པར་གནས་ཞེས་པའི་བར་གྱིས་འཆད། དེ་ཡང་དེ་ནས་ཕྱིའི་འཕར་མ་སྟེ། པདྨ་འདབ་བརྒྱད་ལ་གནས་པའི་ལྷ་མོ་བཤད་པར་བྱའོ། །དབང་ལྡན་སྟེ་བྱང་ཤར་དུ་ནི་ལྷ་མོ་པུཀྐ་སཱི་དང༌། དེ་བཞིན་དུ་མེར་ནི་རི་ཁྲོད་མ་འགོད་ཅིང༌། བདེན་བྲལ་དུ་གདོལ་བ་མོ་རབ་ཏུ་གྲགས་པ་སྟེ་བྲི་བའམ་བསྒོམ་མོ། །རླུང་དུ་གཡུང་མོ་རྣམ་པར་བཞག་གོ། །དེ་བཞིན་དུ་འཕར་མ་ཕྱི་མ་ལ་ལྷ་མོ་དཀར་མོ་ལ་སོགས་པ་བྲི་བར་བྱའོ། །དེ་ཡང་དབང་པོ་སྟེ། ཤར་དུ་དཀར་མོ་དང༌། གཤིན་རྗེ་ཞེས་པ་ལྷོར་ཆོམ་རྐུན་མ། ཆུ་བདག་ཕྱོགས་སུ་སྟེ་ནུབ་ཏུ་རོ་ལངས་མ་དང༌། ལུས་ངན་པོར་བྱང་དུ་ནི་གྷསྨ་རཱི་བྲིའོ། །སྒོམ་པའི་དུས་སུ་འོག་ཏུ་ས་སྤྱོད་མ་ཞེས་བརྗོད་ལ། སྟེང་དུ་མཁའ་སྤྱོད་མ་ཞེས་བཤད་པ་ཡིན་ནོ། །བྲི་བའི་སྐབས་སུ། ཤར་ནུབ་གྱི་སྒོ་ཁྱམས་སུ་བྲིའོ། །བསྐྱེད་རྫོགས་ལ་གཉིས་ལས། སྲིད་པ་འཁོར་བ་དང༌།

ཞི་བ་མྱ་ངན་ལས་འདས་པའི་རང་བཞིན་གྱིས་ལྷ་མོ་འདི་གཉིས། སྟེང་འོག་ཏུ་རྣམ་པར་གནས་པའོ། །སྐྱེ་མཆེད་ཀྱི་དག་པ་ནི། གཟུགས་ཞེས་པའི་ཤོ་ལོ་ཀ་གཉིས་ཀྱིས་འཆད། དེའང་མིག་གི་ཡུལ་གཟུགས་དག་ཆ་ལ། དཀར་མོར་རྟག་ཏུ་བཤད་ཅིང༌། དེ་བཞིན་སྒྲ་ལ་ཆོམ་རྐུན་མར་རབ་གྲགས། །དྲི་ཡི་ཆ་ལ་རོ་ལངས་མ། །རོ་ལ་གྷསྨ་རཱི་རབ་གྲགས། །རེག་ལ་ས་སྤྱོད་མ་ཞེས་བཤད། །ཆོས་ཀྱི་དབྱིངས་ལ་མཁའ་སྤྱོད་མ། རྟག་ཏུ་འདི་རྣམས་རྣམ་པར་དག་པས། དེ་ཁོ་ན་ཉིད་རྣལ་འབྱོར་པས་འགྲུབ་པར་འགྱུར་རོ། །ཞར་ལ་ཧེ་རུ་ཀའི་དག་པ་ནི། ཕྱག་གི་ཞེས་པའི་ཚིགས་བཅད་གཅིག་གིས་འཆད། དེ་ཡང་བདག་མེད་མའི་རྣམ་དག་ལེའུ་བརྒྱད་པར་བསྟན་ནས། འདིར་ཧེ་རུ་ཀའི་དག་པ་ནི། ཕྱག་གི་དག་པ་སྟོང་པ་ཉིད་བཅུ་དྲུག་མཚོན་ཞིང་བདུད་བཞིའི་དག་པ་ལས་ཞབས་རྣམས་ཉིད་དོ། །གཟུགས་ཅན་གཟུགས་ལ་ལྟ་བ་ལ་སོགས་པའི་རྣམ་པར་ཐར་པ་བརྒྱད་ཀྱི་ཞབས་བརྒྱད་པོ་རྣམས་ཉིད་དོ། །སྐུ་གསུམ་དུ་དག་པའི་སྤྱན་གསུམ་གསུམ་དང་ལྡན་པའོ། །ཁམས་ཀྱི་དག་པ་ནི། ས་ནི་ཞེས་སོགས་ཀྱི་ཚིགས་བཅད་གཅིག་གིས་འཆད་དེ། སའི་ཁམས་རྣམ་པར་དག་པ་ནི། ལྷ་མོ་པུཀྐ་སཱི་ཞེས་བཤད་པ་ཡིན་ལ། དེ་བཞིན་དུ་ཆུ་རྔོན་པ་མོ། མེ་གཏུམ་མོ། རླུང་དག་པ་ནི་གཡུང་མོར་རབ་ཏུ་གྲགས་པའི་བར་གོ་སླའོ། །དེ་བཞིན་དུ་ཉོན་མོངས་ཀྱི་དག་པ་ནི། ཞེ་སྡང་རྣམ་པར་དག་པའི་ལྷ་བདག་མེད་རྣལ་འབྱོར་མ་དང༌། འདོད་ཆགས་ཆུའི་རྣལ་འབྱོར་མ། ཕྲག་དོག་རྡོ་རྗེ་མཁའ་འགྲོ་མ། སེར་སྣ་གསང་བའི་དཀར་མོ་ཉིད། གཏི་མུག་དེ་བཞིན་རྡོ་རྗེ་མར་བཤད་པའི་བར་དང༌། ཕུང་ཁམས་སྐྱེ་མཆེད་ཉོན་མོངས་པ་ཕ་རྒྱུད་དུ་དེ་བཞིན་གཤེགས་པར་ངོ་སྤྲོད་རྒྱུ་འདིར་ལྷ་མོར་ངོ་སྤྲད་པ་ནི་མ་རྒྱུད་པའི་ཁྱད་ཆོས་སོ། །ནང་གི་ཞེ་སྡང་ལ་སོགས་རྣམ་སྦྱོང་བ། བདག་མེད་མའི་བསྐྱེད་པའི་རིམ་པའི་ཕྱོགས་ལ་ནི། འདིས་ནི་ཕུང་པོ་ལྔ་སྦྱང་བ་བྱའོ། །དེ་ཡང་གང་ཞེ་ན་གཟུགས་ལ་སོགས་པ་ཆགས་སྡང་གང་གིས་འཇིག་རྟེན་པ་རྣམས་འཆིང་བར་འགྱུར་བ་དེས་གཟུགས་ལ་སོགས་པ་དེ་དང༌།

དེས་ནི་དེ་ཁོ་ན་ཉིད་ཤེས་པས་གང་ཟག་འཆིང་བ་ལས་གྲོལ་བ་ཡིན་ལ། ཀུན་རྫོབ་ཀྱི་དེ་ཁོ་ན་ཉིད་དོན་དམ་ཉིད་དུ་མི་ཤེས་པའི་འཇིག་རྟེན་པ་རྣམས་མི་གྲོལ་ཞིང༌། དེར་མ་ཟད་དེ་ཁོ་ན་ཉིད་རྣམ་པར་སྤངས་ན་ཕྱག་རྒྱ་ཆེན་པོའི་དངོས་གྲུབ་རྙེད་པར་མི་འགྱུར་རོ། །དེའི་ཕྱིར་དྲི་ཕྱི་རོལ་གྱི་དོན་དང༌། ཤེས་རབ་གསལ་བ་གཉིས་ཀའི་བདག་ཉིད་དུ་མེད་ཅིང༌། དོན་རང་གི་ངོ་བོས་གྲུབ་པའི་སྒྲ་མེད་ཅིང༌། གཟུགས་ཉིད་ཀྱང་མེད་དོ། །ལྕེའི་ཡུལ་གྱི་རོ་ཡང་ངོ་བོས་གྲུབ་པ་མེད། དེ་དག་འཛིན་པར་བྱེད་པའི་རྣམ་ཤེས་སེམས་ཀྱང་རང་གི་ངོ་བོས་གྲུབ་པ་མེད་དེ། གདོད་མ་ནས་རྣམ་པར་དག་པས། དེ་བཞིན་དུ་རེག་མེད་ཆོས་མེད་ཐམས་ཅད་སྟོང་པ་ཉིད་དུ་རྣམ་པར་དག་པའོ། །རང་བཞིན་གྱིས་རྣམ་པར་དག་པའི་འགྲོ་བ་ལ། འགྲོ་བ་སྒྱུ་མ་ལྟ་བུར་ཤེས་པར་བྱ་ཞེས་སོ། །ལེའུའི་མཚན་ནི་ཕུང་ཁམས་སྐྱེ་མཆེད་རྣམས་རང་བཞིན་གྱིས་ལྷར་རྣམ་པར་དག་པའི་ལེའུ་སྟེ། གྲངས་ཀྱི་གནས་གཞན་དགུ་པའི་རྣམ་པར་བཤད་པའོ།། ༈ །།ལེའུ་བཅུ་པའི་འདི་ཉིད་ལ་ཡང༌། ལེའུ་སྔ་ཕྱི་དང་མངོན་རྟོགས་ཀྱི་འབྲེལ། མདོར་བསྟན་རྒྱས་བཤད་ཀྱི་འབྲེལ་དང་རྣམ་པ་གསུམ་ཡོད་པ་ལས། དང་པོ་ནི། ལེའུ་དགུ་པ་རྣམ་དག་ཡན་ཆོད་ཀྱི་རང་དོན་ཕུན་སུམ་ཚོགས་པ་བསྟན་ནས། ལེའུ་འདི་ཉིད་ཀྱིས་གཞན་དོན་དབང་བསྐུར་བ་འཆད་པར་བྱེད། ལེའུའི་མངོན་རྟོགས་ཀྱི་འབྲེལ་ནི་སོ་སོའི་སྐབས་སུ་འབྲེལ། མདོར་བསྟན་རྒྱས་བཤད་ནི། ལེའུ་དང་པོར་རྣམ་ཤེས་དང་ཞེས་པས་མདོར་བསྟན་པ་དེ་ཉིད། ལེའུ་འདི་ཉིད་ཀྱིས་རྒྱས་པར་འཆད་པར་བྱེད། དེ་ལ་ཡང་མཚམས་སྦྱར་བ་དང༌། གཞུང་དང་ལེའུའི་མཚན་བསྟན་པའོ། །དང་པོ་ནི། རྣམ་པར་དག་པའི་ལེའུ་བཤད་མ་ཐག་པ་དེ་ནས་དཀྱིལ་འཁོར་བྲི་བའི་རིམ་པ་དབང་བསྐུར་བའི་ཐབས་ཡང་དག་པར་བཤད་པར་བྱའོ། །ཞེས་སོ། །གཞུང་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། གང་གིས་ཞེས་པའི་ཚིག་གཉིས་ཏེ།

རྡོ་རྗེ་སློབ་དཔོན་མཚན་ཉིད་དང་ལྡན་པ་གང་ཞིག་གིས། སློབ་མ་མཚན་ཉིད་དང་ལྡན་པ་ལ་དབང་བསྐུར་བའི་ཆོ་ག་རབ་ཏུ་གསལ་བར་བཤད་པར་བྱའོ། །རྒྱས་པར་བཤད་པ་ལ་གསུམ། དབང་བསྐུར་བའི་སྔོན་དུ། བསྙེན་པ་དང༌། གང་དུ་བསྐུར་བའི་གནས་དང༌། དབང་བསྐུར་བའི་ཆོ་གའོ། །དང་པོ་ནི། འཁོར་ལོའི་ཞེས་པའི་ཚིག་རྐང་གཉིས་ཏེ། ཐོག་མར་རྡོ་རྗེ་སློབ་དཔོན་གྱི་ཧེ་རུ་ཀའམ་བདག་མེད་མའི་དབང་གང་བསྐུར་བར་བྱེད་པའི་གཙོ་བོའི་བཟླས་པ་འབུམ་དང༌། འཁོར་གྱི་བཟླས་པ་ཁྲིའམ། ཡང་ན་མཚན་མ་མ་བྱུང་བའི་བར་དུ་བཟླས་སོ། །གཉིས་པ་གནས་ནི། ཚལ་དང་ཞེས་པའི་ཚིགས་བཅད་གཅིག་གིས་འཆད་དེ། ཚལ་རྒྱལ་པོའི་སྐྱེད་མོས་ཚལ་དང༌། བྱང་ཆུབ་སེམས་དཔའི་ཁྱིམ་སྟེ། ཞབས་ཀྱི་བཅགས་པའི་ས་དང་ནི། སྔར་དཀྱིལ་འཁོར་བྱས་པའི་ཁང་པའི་ནང་དུ་ཡང༌། ཀྱཻའི་རྡོ་རྗེའི་དཀྱིལ་འཁོར་དམ་པ་རབ་ཏུ་བཞེངས་པར་བྱའོ། །གསུམ་པ་དབང་བསྐུར་བའི་ཆོ་ག་ལ་ཡང་གསུམ་སྟེ། ས་ཆོག་དང༌། སྟ་གོན་དང༌། དངོས་བཞིའོ། །དང་པོ་ལ་ལྔ་སྟེ། ས་བསླང་བའི་དོན་དུ་གཏོར་མ་དང༌། ས་སྦྱང་བ་དང༌། སྟེགས་བུའི་ཚད་དང༌། བསྲུང་ཞིང་བྱིན་གྱིས་བརླབ་པ་དང༌། ས་བདག་གིར་བྱ་བའོ། །དང་པོ་ནི། གོང་གི་ཨ་སོགས་སྔགས་ཀྱི་ནི། །དེ་ལ་གཏོར་མ་རྣམ་པར་སྦྱིན་ཞེས་པས། ཨ་ཀཱ་རོའི་སྔགས་ཀྱིས་སའི་ལྷ་མོ་དང༌། གཞི་བདག་ལ་གཏོར་མ་སྦྱིན་སྟེ། མཆོད་བསྟོད་གསོལ་བ་བཏབ་པས། གནང་བ་སྦྱིན་པར་བསམ་མོ། །ས་སྦྱང་བ་ནི། དང་པོ་ལྷ་ཧེ་རུ་ཀའི་བདག་ཉིད་ཀྱིས་བསྐྱེད་རིམ་དང་ལྡན་པས་ནོར་ཐམས་ཅད་འཛིན་པར་བྱེད་པའི་ས་གཞི་ལ་རེག་ཅིང༌། དྲིའི་ཆུས་གཏོར་ཏེ་དག་པར་བསམ་མོ། །གསུམ་པ་སྟེགས་བུའི་ཚད་ནི། དེ་ནས་དཀྱིལ་འཁོར་ཁྲུ་གསུམ་དང་ཞེས་པས་འཆད། དེའང་ཁྲུ་གསུམ་དང་མཐེ་བོང་གསུམ་ལྷག་པར་བྱས་ཏེ། སའི་ཉེས་སྐྱོན་བསལ་ལ། འབྱོར་ན་ཁྲུ་སྟོང་གི་བར་དུ། དབུས་མཐོ་ཞིང་མཐའ་དམའ་བར་བྱའོ། །བཞི་པ་བསྲུང་ཞིང་བྱིན་གྱིས་བརླབ་པ་ནི།

འབད་པས་ཧཱུྂ་ལས་རྡོ་རྗེ་ཅན། །ཞེས་པའི་ཚིག་གཉིས་ཀྱིས་འཆད། དེའང་འབད་པས་ཏེ། བརྩོན་འགྲུས་ཆེན་པོས་ཧཱུྂ་ལས་རྡོ་རྗེ་ཅན་ཏེ། བསྐྱེད་རིམ་བསྟན་པར་བྱས་ཏེ་དེའི་ཕྱི་ནས་དཀྱིལ་འཁོར་བྲི་བར་བྱའོ། །དེའང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུྃ་ལས་བྱུང་བའི་རྡོ་རྗེའི་ས་གཞིར་བསམ་མོ། །ལྔ་པ་བདག་གིར་བྱ་བ་ནི། གོང་དུ་གསུངས་པའི་སྔགས་ཉིད་ཀྱི་ལེའུ་གཉིས་པར་རཀྵ་ཞེས་པའི་སྔགས་ཀྱིས། རྡོ་རྗེ་སློབ་དཔོན་དཀྱིལ་འཁོར་གྱི་ཆོ་ག་ལ་མཁས་པས་འཛིན་མ་སྟེ། ས་རྣམ་པར་སྦྱངས་པས་བདག་གིར་བྱའོ།། ༈ །།གཉིས་པ་སྟ་གོན་ལ་གསུམ་སྟེ། ལྷ་དང་བུམ་པ་དང༌། སློབ་མ་སྟ་གོན་ནོ། །དང་པོ་ལ་གཉིས་ཏེ། སྦྱོར་བ་དང་དངོས་གཞིའོ། །དང་པོ་ལ་ལྔ་སྟེ། ལུས་དག་པར་བྱས་ཏེ་ལྷ་བསྒོམ་པ་ནི། ཁྲུས་དང་ཞེས་པའི་ཚིག་གཉིས་ཀྱིས་འཆད། དེའང་ཁྲུས་ཞེས་པ་ནི། དྲི་མ་འཁྲུད་པ་དང༌། གཙང་སྦྲ་དང༌། དྲི་ཞིམ་པོའི་ཆུས་ལུས་བྱུགས་ལ། རུས་པ་ལ་སོགས་པའི་སྣ་ཚོགས་པའི་རྒྱན་གྱིས་རྣམ་པར་བརྒྱན་ནས། དཀྱིལ་འཁོར་གྱི་དབུས་སུ་འདུག་སྟེ། བསྐྱེད་རིམ་ཡན་ལག་དྲུག་ལྡན་དུ་བསྒོམ་མོ། །གཉིས་པ་གླུས་བསྐུལ་བ་ནི། རྡོ་རྗེ་སློབ་དཔོན་དཀྱིལ་འཁོར་དབུས་སུ་གནས་པ་ལ། སློབ་མས་ཕྱོགས་བཞི་ནས་མཆོད་པ་དང༌། དབང་བསྐུར་བར་གསོལ་བ་བཏབ་པ་ཉིད་དེ། །ལེའུ་བརྒྱད་པའི་ཏིང་ངེ་འཛིན་གྱི་དཀྱིལ་འཁོར་དུ། སྙན་གསན་དབབ་པ་བཤད་པ་དེ་བཞིན་དུ་འདིར་ཡང་བྱའོ། །རྡོ་རྗེ་སེམས་དཔའི་ང་རྒྱལ་བསྐྱེད་པ་ནི། རྡོ་རྗེ་སེམས་དཔའ་སྙེམས་བྱས་ནས། །ཞེས་པ་ཞལ་གཅིག་ཕྱག་གཉིས་པའི་ང་རྒྱལ་གྱིས་མིག་དང་རྐང་པ་བྱིན་གྱིས་བརླབས་ནས། རྐང་པ་གཡས་པ་བརྐྱང་བྱས་ཏེ། །ཕྱག་གཉིས་ཀྱཻ་རྡོ་རྗེ་སྦྱཽར་བས། །ཞེས་པ་དཀྱིལ་འཁོར་གྱི་དབུས་སུ་ལངས་ཏེ་བྱང་ཤར་མཚམས་སུ་ཕྱིན་ནས་བགེགས་ལ་བཀའ་བསྒོ་བར་བྱའོ། །བགེགས་བསྐྲད་པ་དངོས་ནི། ཧཱུྂ་ཧཱུྂ་ཞེས་བརྗོད་ཅིང་བསྙེམས་པས་ཏེ།

ཧེ་རུ་ཀའི་གར་བྱས་ནས་ནི། ཧི་ཧིའི་རྣམ་པར་ནི་བདག་མེད་མའི་གར་བྱས་ཏེ། བགེགས་རྣམས་འཇིགས་པར་བྱེད་པའི་བདག་ཉིད་ཅན་ཡིན་ནོ། །དཀྱིལ་འཁོར་བསྒོམ་པ་ནི་ལྷ་མ་ཡིན་གསུངས། སྟ་གོན་དངོས་ལ་གཉིས་ཏེ། དཀྱིལ་འཁོར་སྒྲུབ་པ་དང༌། སྙན་གསན་དབབ་པའོ། །དང་པོ་ནི། ཇི་ལྟར་བཤད་པ་དེ་བཞིན་འདིར། །ཞེས་པས། དཀྱིལ་འཁོར་བའི་རྣམ་ལྔས་བྱུག དྲིའི་ཐིག་ལེ་ལྷ་གྲངས་དང་མཉམ་པ་བྱས་ལ། ཚོམ་བུ་བཀོད་ནས་ལྷ་བསྐྱེད་དེ་ཡན་ལག་དྲུག་ལྡན་དུ་བྱའོ། །སྙན་གསན་དབབ་པ་ནི། ཇི་ལྟར་བཤད་པ་དེ་བཞིན་འདིར། །གཉིས་མེད་ཡེ་ཤེས་ལས་བྱུང་བ། །ལ་སོགས་པས་གསོལ་བ་གདབ་བོ། །དེ་ནི་ལྷ་སྟ་གོན་ནོ། །བུམ་པ་སྟ་གོན་ནི་བུམ་བརྒྱད་ཕྱི་རོལ་གྱི་ལྷ་བརྒྱད་ལ་སོགས་པར་ལྡན། ནང་གི་རྣལ་འབྱོར་མ་ལྔ། སྟེང་འོག་གི་ལྷ་མོ་གཉིས་ལས་ཀྱི་བུམ་པ། དེའང་དུག་གི་ཤིང་མ་ཡིན་པ་འབྲས་བུ་ཅན་གྱི་ཤིང་གི་ཡལ་ག་ལ་སོགས་པས་བརྒྱན་ཅིང༌། དེ་རྣམས་ཀྱི་མགྲིན་པར་ལྷ་རྫས་ཀྱི་གོས་སམ་ཡང་ན་རས་ཁ་ཚར་མ་ཉམས་པ། གཞན་གྱིས་ལོངས་མ་སྤྱད་པའི་གོས་བཀབ་པ་དང༌། རིན་པོ་ཆེ་ལྔས་ནི་ཞེས་པ་དེས་མཚོན་ནས། སྨན་ལྔ། འབྲུ་ལྔ། བདུད་རྩི་ལྔ་ཡོངས་སུ་གཞུག རྣམ་པར་རྒྱལ་བའི་བུམ་པ་སྟ་གོན་གྱི་དུས་སུ་དཀྱིལ་འཁོར་དུ་འགོད་ཙ་ན་ཤར་གྱི་ལྷ་རྣམས་ལ་གཙོ་བོའི་མདུན་དུ་སྦྱིན་ནོ། །བུམ་པ་གཞན་རྣམས་ཇི་ལྟར་རིགས་པར་བཞག་གོ། སློབ་མ་སྟ་གོན་ནི། དེར་ནི་ཞེས་པའི་ཚིག་རྐང་དྲུག་སྟེ། སྔོན་དུ་བར་ཆད་ཞི་བའི་དོན་དུ་གཏོར་མ་བཏང་ནས། རིགས་ལྔ་ལས་བྱུང་བའི་རིག་མ་བཟང་མོ་སྔགས་སྐྱེས་མ་ལ་སོགས་པ་མཆོག ཡང་ན་ཇི་ལྟར་གང་རྙེད་པ་དེ་བཅུ་དྲུག་ལོན་པ་ཉིད། ཇི་སྲིད་ཁུ་བ་བྱང་ཆུབ་ཀྱི་སེམས་དང་ལྡན་པར་གྱུར་པ་དེ་སྲིད་དུ་ཕྱག་རྒྱ་བསྟེན་པར་བྱ་ཞེས་པས། ཕྱག་རྒྱ་གཙོ་བོར་བྱས་པ་ཡིན་ནོ་ཞེས་གསུངས། དེ་ནས་སློབ་མས་ཡོལ་བའི་ཕྱི་རོལ་ནས་མཎྜལ་ཕུལ་ནས། བདག་གི་སྟོན་པ་དགའ་ཆེན་ཁྱོད། །ཅེས་སོགས།

གསོལ་བ་གདབ། སློབ་དཔོན་གྱི་བུ་ཚུར་ཐེག་པ་ཆེན་པོ་ལ་ཞེས་སོགས། སྤྲོ་བ་བསྐྱེད་པ་ནས་བཟུང་སྟེ། རྨི་ལམ་བརྟག་པའི་བར་སྟ་གོན་གྲུབ་པར་བྱའོ། །སློབ་མ་སྟ་གོན་ནོ། །གསུམ་པ་དཀྱིལ་འཁོར་གྱི་བྱ་བ་དང༌། དངོས་གཞི་ལ་བདུན་ཏེ། དཀྱིལ་འཁོར་གྱི་བྱ་བ་དང༌། སློབ་དཔོན་བདག་འཇུག་པ་དང༌། སློབ་མ་འཇུག་པ་དང༌། བུམ་དབང་དང༌། གསང་དབང་དང༌། ཤེས་རབ་ཡེ་ཤེས་དང་དབང་བཞི་པའོ། །དང་པོ་ལ་གཉིས་ཏེ། དཀྱིལ་འཁོར་བྲི་བ་དང༌། གནས་ཉེ་བར་བརྒྱན་པའི་སྒོ་ནས་བསྒྲུབ་པའོ། །དང་པོ་ནི་ཤིན་ཏུ་ཚད་མ་རིང་ཐུང་དཀྱིལ་འཁོར་ཉིས་འགྱུར། སྦོམ་ཕྲ་སྒོའི་ཆ་ཉི་ཤུས་མཛེས་པའི་མཚོན་སྣས་ཁ་སྒྱུར་བའི་སྲད་བུས། ཤེས་རབ་ཅན་གྱིས་ཏེ། ཕྱི་ལྟར་ན་ཐིག་གི་བྱ་བ་ལ་མཁས་པ། ནང་ལྟར་ལས་ཀྱི་ཕྱག་རྒྱ་དང་བཅས་པས་ཐིག་གདབ་བོ། །ཚུལ་ཇི་ལྟར་བྲི་ན། སྟོན་པས་ཞེས་པའི་ཚིག་རྐང་བདུན་གྱིས་འཆད་དེ། ཕྱིན་ཅི་མ་ལོག་པའི་སྟོན་པས་དཀྱིལ་འཁོར་འདི་ལྟར་བྲིས་པས་ཏེ། རྡོ་རྗེ་འཆང་གིས་འདི་སྐད་གསུངས་སོ། །མི་མཉམ་པ་མེད་པས་གྲུ་བཞི་པ། །བསྐལ་པའི་མེ་དཔུང་གི་འོད་འབར་བ་ཆེན་པོ། སྒོ་བཞི་ནི་གཞན་གྱིས་ཟིལ་གྱིས་མི་ནོན་པའི་གཟི་བརྗིད་ཆེན་པོ་ཉིད་དང༌། དོ་ཤལ་དང་དོ་ཤལ་ཕྱེད་པས་བརྒྱན་པ། རྔ་ཡབ་དང་དར་དཔྱངས་ཀྱིས་མཛེས་པ། ཀ་བ་བརྒྱད་ཀྱིས་བརྒྱན་པ། རྡོ་རྗེའི་སྲད་བུས་དབུས་ཀྱི་པདྨར་བསྐོར་བ། དེ་ལྟ་བུའི་ཐིག་སྟ་གོན་གྱི་ལྷ་ནམ་མཁའ་ལ་བཏེག་ཅིང༌། དང་པོར་ཡེ་ཤེས་ཀྱི་ཐིག་དང༌། དེ་ནས་ལས་ཀྱི་ཐིག་གདབ་སྟེ་བྲི་བར་བྱའོ། །རྡུལ་མཚོན་ཡང༌། རྡུལ་མཚོན་ཞེས་པའི་ཚིག་གིས་འཆད་དེ། དེ་ཡང་རྡུལ་མཚོན་དམ་པ་ནི་སྔར་གསུངས་པའི་དུར་ཁྲོད་ཀྱི་རྫས་སོ། །ཡང་ན་འབྲིང་པོ་ནི། བཻ་ཌཱུརྻ་ལ་སོགས་རིན་ཆེན་ལྔའི་ཕྱེ་མའོ། །དེ་མ་འབྱོར་ན་འབྲས་ལ་སོགས་པ་ཁ་སྒྱུར་བས་བྱའོ། །ཕྱག་མཚན་འགོད་པ་ནི། རྟེན་གཞལ་ཡས་ཁང་གི་ཚོན་རྩི་བྲི་བ་འཕར་མ་གཉིས་བཟང༌།

རྣམ་པར་བྲིས་ནས་བྱ་བ་གཞན་གྱིས་བར་མ་ཆོད་པར། མྱུར་དུ་དཀར་མོ་ལ་སོགས་པའི་མཚན་མ་བྲི། དེ་ཡང་ཤར་དུ་གྲི་གུག་རྣམ་པར་བྲི། །ལྷོ་དང་ནུབ་དུའང་དེ་བཞིན་ནོ། །བྱང་དང་མེ་ཡི་མཚམས་དང་ནི། །བདེན་བྲལ་རླུང་དུའང་དེ་བཞིན་ནོ། །དབང་ལྡན་དུ་ནི་གྲི་གུག་བྲི་བ་ཇི་ལྟར་གསུངས་པ་དེ་ལྟར་འོག་དང་སྟེང་ཏེ། འོག་གི་གྲི་གུག་ཤར་སྒོ་དང༌། སྟེང་གི་གྲི་གུག་ནུབ་སྒོར་འགོད་དོ། །ཧེ་རུ་ཀའི་དཀྱིལ་འཁོར་ནི་པདྨ་འདབ་བརྒྱད་པས་ཏེ། དབུས་སུ་ཐོད་པ་དང་རྡོ་རྗེ། གཞན་ལྷ་མོ་བརྒྱད་པོའི་ཕྱག་མཚན་འགོད། གནས་ཉེ་བར་བརྒྱན་པའི་སྒོ་ནས་སྒྲུབ་པ་ནི། མེ་ཏོག་སྣ་ཚོགས་ཉེ་བར་བརྒྱན། བདུག་པ་མར་མེ་དེ་བཞིན་དྲི། །ཞེས་པ་དཀྱིལ་འཁོར་ཅི་འབྱོར་པའི་མཆོད་པས་སྐོར་ཏེ། དེ་ནས་དཀྱིལ་འཁོར་གྱི་ཤར་སྒོར་བདག་ཉིད་བསྐྱེད་རིམ་དང་ལྡན་པས་མཆོད་སྟོད་ཅི་རིགས་པ་བྱའོ། །དེ་དག་ནི་དཀྱིལ་འཁོར་གྱི་བྱ་བའོ། །སློབ་དཔོན་བདག་འཇུག་པ་ནི། སློབ་དཔོན་དཀྱིལ་འཁོར་འཇུག་པ་ཉིད་ཅེས་པས། སློབ་མ་ལ་དབང་རྒྱས་བསྡུས་ཅི་བསྐུར་བ་བདག་གིས་བླང་ངོ༌། །སློབ་མ་དཀྱིལ་འཁོར་དུ་འཇུག་པ་ནི། ཕྱག་རྒྱའི་སེམས་ཡང་གཙང་བ་དང༌། ཐབས་ཀྱི་སྡོམ་ཡང་དེ་བཞིན་ནོ། །ཞེས་གསུངས་པས་རྡུལ་མཚོན་གྱི་དཀྱིལ་འཁོར་དང༌། ཡེ་ཤེས་ཀྱི་དཀྱིལ་འཁོར་དུ་འཇུག་པའོ། །དང་པོ་ནི། ཁྲུས་བྱས་ནས་གདོང་གཡོགས་ཏེ། མཎྜལ་ཕུལ་ལ་སོ་ཤིང་དོར་བ་དང༌། རྣམ་དག་དམ་ཚིག་སྦྱིན་པ། སེམས་བསྐྱེད། དམ་བཞག མནའ་ཆུ། ཡེ་ཤེས་དབབ་པ། མེ་ཏོག་དོར་ཞིང་སྤྱན་དབྱེ། དཀྱིལ་འཁོར་བསྟན་པའི་བར་དཀྱིལ་ཆོག་ལས་རྟོགས་པར་བྱའོ། །དེ་རྣམས་འཇུག་པའི་ཆོ་གའོ།། ༈ །།བུམ་དབང་ནི། གང་ཞིག་དབང་བསྐུར་བ་ནི། རབ་ཏུ་ཆེ་བས་ཕྲེང་བ་དང༌། ཆུ། ཅོད་པན། དར་དཔྱངས། རྡོ་རྗེ། དྲིལ་བུ། མིང་དང༌། བརྟུལ་ཞུགས། རྗེས་གནང༌། རྡོ་རྗེ་སློབ་དཔོན་གྱི་དབང་རྣམས་རང་རང་གི་གཞུང་ལུགས་དང་མཐུན་པ་དཀྱིལ་འཁོར་གྱི་ཆོ་གས་སྦྱིན་ནོ། །འདིས་ཕུང་པོ་ལྔ་འཛིན་གྱིས་དྲི་མ་འཁྲུད་ཅིང༌།

རིགས་ལྔ་སྒོམ་པར་བྱེད་པའི་སྐལ་པ་དང་ལྡན་པས་བུམ་པའི་དབང་ངོ༌། །གསང་དབང་ནི། ཕྱག་རྒྱ་དང་སྙོམས་པར་ཞུགས་པ་སྟེ། དེ་ལས་གང་བྱུང་བའི་བྱང་ཆུབ་ཀྱི་སེམས། གང་ཟག་གི་དབང་པོའི་རིམ་པ་དང་སྦྱར་ནས་སྦྱིན་ལུགས་གསུམ་གང་རུང་གིས། སློབ་མའི་ཁར་ནི་བཏུང་བར་བྱ་སྟེ་ཐེག་པ་འོག་མ་ལ་གསང་བས་གསང་དབང་ཞེས་བྱའོ། །དབང་གསུམ་པ་ཤེས་རབ་ཡེ་ཤེས་ལ་དྲུག་ལས། དང་པོ་དབང་གསུམ་པའི་རྟེན་ནི། རོ་མཉམ་ཞེས་པ་ནས་ཚིགས་བཅད་གཉིས་ཀྱིས་འཆད། དེ་ཡང་བདེ་སྟོང་རོ་མཉམ་པ་སློབ་མའི་སྤྱོད་ཡུལ་ཉིད་དེ། བདེ་སྟོང་དེ་ཉིད་ལ་ཡང་རོ་མཉམ་པར་བྱ་བ་སློབ་མས་བྱའོ། །བདེ་སྟོང་རོ་མཉམ་རང་གི་རིག་པའི་ཡེ་ཤེས་ཉིད་དུ་འགྱུར་ཏེ་གཞོན་ནུ་མའི་བདེ་བ་ལྟ་བུའོ། །རང་གཞན་ཐ་དད་དུ་འཛིན་པ་རིག་པས་སྤངས་ཏེ། ལྷན་ཅིག་སྐྱེས་པའི་ངོ་བོ་ནམ་མཁའ་དང་མཉམ་པ་འདོད་ཆགས་ལ་སོགས་པའི་སྡུག་བསྔལ་དང་བྲལ་བ་སྟོང་པ་ཉིད་དོ། །དངོས་པོ་འཁོར་བ་དང༌། དངོས་མེད་མྱ་ངན་ལས་འདས་པའི་བདག་ཉིད་མཆོག་ཐབས་བདེ་བ་དང༌། ཤེས་རབ་སྟོང་པ་ཉིད་ཤིན་ཏུ་འདྲེས་ཏེ་དབྱེར་མེད་པའོ། །ཆགས་པ་དགའ་བ་དང༌། ཆགས་བྲལ་མི་རྟོག་པ་རྣམ་པར་འདྲེས་པ་ནི་བདེ་སྟོང་དབྱེར་མེད་པའི་ཏིང་ངེ་འཛིན་ནོ། །གསུམ་པ་དེས་ཐམས་ཅད་ལ་ཁྱབ་པའི་ཚུལ་ནི། དེ་ཉིད་ཅེས་པའི་ཚིག་རྐང་བཅུ་གསུམ་གྱིས་འཆད་དེ། དེའང་དེ་ཉིད་སྙིང་པོའམ་སྐྱེ་གནས་སུ་གྱུར་པས་སྲོག་ཆགས་རྣམས་ཀྱི་སྲོག་ཡིན་ལ། ཨ་རོ་ཞེས་པའི་སྒྲ་ལས་མི་འགྱུར་བས་ན་ཡི་གེ་ཡིན་ནོ། །དམ་པ་ནི་ཡེ་ཤེས་དམ་པའི་ཡུལ་ཡིན་པས་སོ། །དེ་ཉིད་འགྲོ་བ་དྲུག་པོ་ཀུན་གྱི་བདག་ཉིད་དེ། དེ་ཉིད་སྣོད་བཅུད་ཐམས་ཅད་ཀྱི་རང་བཞིན་ཡིན་པས་ཁྱབ་པའོ། །དེ་གང་ལ་གནས་ན་ཐམས་ཅད་ཀྱི་ལུས་ལ་རྣམ་པར་གནས་པ་ནི་མེ་དང་མེའི་ཚ་བ་བཞིན་དུ་རྣམ་པར་གནས་པའོ། །དངོས་པོ་འཁོར་བ་དང༌། དངོས་མེད་མྱ་ངན་ལས་འདས་པ་ཐམས་ཅད་དེ་ལས་བྱུང༌། གཞན་ཡང་དབང་པོ་དྲུག་ཏུ་སྣང་བ་དང༌།

གང་རྟེན་སྣོད་ཀྱི་འཇིག་རྟེན་དུ་སྣང་བ་དང༌། དེ་རྣམས་ནི་བཅུད་ཀྱི་སེམས་ཅན་ནོ། །རྣམ་པར་ཤེས་པ་ནི་རང་གི་རིག་པའོ། །དེ་ཉིད་ཀུན་གྱི་ཚུལ་དུ་སྣང་བའོ། །དེར་མ་ཟད་ལྷན་སྐྱེས་དེ་ཉིད་གྲུབ་མཐའ་ཀུན་གྱི་བདག་གཞི་ཡིན་པར་སྟོན་པ་ཕྱི་པའི་སྐྱེས་བུ་དང༌། སྔོན་རབས་དབང་ཕྱུག་དང༌། བདག་དང༌། གསོ་བ་དང༌། སེམས་ཅན་དང༌། དུས་དང༌། གང་ཟག་ལ་སོགས་པ་དངོས་པོ་ཀུན་གྱི་རང་བཞིན་ལྷན་ཅིག་སྐྱེས་པ། སྒྱུ་མ་ལྟ་བུའི་གཟུགས་ཀྱི་ཡང་དག་པར་གནས་སོ། །བཞི་པ་རྒྱུད་ལ་སྐྱེ་བའི་རིམ་པ་ནི། དང་པོར་ཞེས་པའི་ཚིགས་བཅད་གཅིག་གིས་འཆད། དེ་ཡང་དགའ་བ་བཞིའི་དང་པོ་ཡིན་པས་ན་དང་པོ། དགའ་བ་ཙམ་ཉིད་དེ། གཉིས་པའི་གྲངས་ལ་རྣམ་པ་སྣ་ཚོགས་པའི་སྐད་ཅིག་མའི་དུས་སུ་དགའ་བ་ནི་ཇི་སྲིད་བདེ་བ་ཚོལ་བའི་རྣམ་རྟོག་ཡོད་པའོ། །མཆོག་དགའ་ནི་རྣམ་པར་སྨིན་པའི་དུས་སུ་བདེ་བ་ལ་ཞེན་པས། ཉམས་སུ་མྱོང་བའོ། །གསུམ་པ་ལ་ནི་ཞེས་པ་སྐྱེ་བའི་བཞི་པ་ཡིན་ཡང༌། བཤད་པའི་གསུམ་པའོ། །དགའ་བྲལ་ནི་བདེ་བའི་མྱོང་བ་ཡོད་ལ། སྔར་གྱི་དོན་ལ་འཇལ་བའི་དོན་གྱི་བདེ་བ་མྱོང་བའོ། །སྐྱེ་བའི་གསུམ་པ་བཤད་པའི་བཞི་པ་ལྷན་སྐྱེས་ནི། དགའ་བྲལ་གྱི་གོང༌། ཁ་ཕྱིར་ལྟས་ཀྱི་རྟོག་པ་ནུབ་པའི་བདེ་བ་མྱོང་བའོ། །ལྔ་པ་ཐེ་ཚོམ་སྐྱེད་པ་ནི། སྔོན་བྱུང་དུ་འཁོར་གྱི་དེ་བཞིན་གཤེགས་པ་རྣམས་དང་ནི། རྡོ་རྗེ་སྙིང་པོ་ལ་སོགས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱ། རྣལ་འབྱོར་མ་རི་རབ་ཀྱི་རྡུལ་ཕྲ་རབ་དང་མཉམ་པ་ཀུན་བཤད་པ་ཙམ་གྱིས་གསུངས་ཏེ། ཉམས་མྱོང་སྐྱེ་བའི་མཁས་པས་དེ་སྐད་ངེས་པར་ཐོབ་ནས་ནི། མཆོག་ཏུ་ངོ་མཚར་བར་གྱུར་ནས་ནི། བརྒྱལ་ཞིང་སེམས་ལྷན་སྐྱེས་སུ་ཐིམ་པས། དབང་པོ་ཡུལ་ལ་འཇུག་པ་འགགས་ཏེ། ས་ལ་འགྱེལ་བར་གྱུར་ཏོ། །དྲུག་པ་ཐེ་ཚོམ་བསལ་བ་ནི། བཅོམ་ལྡན་འདས་ཞེས་པའི་ཚིག་བཅད་གསུམ་གྱིས་འཆད་དེ། དེའང་སྔར་གསུངས་པའི་ཐེ་ཚོམ་དེ་བཅད་པའི་ཕྱིར།

སངས་རྒྱས་ཀུན་གྱི་སྐུ་གཅིག་ཏུ་འདུས་པ་བཅོམ་ལྡན་འདས་ཀྱཻ་རྡོ་རྗེས་བཀའ་སྩལ་བ། རྡོ་རྗེ་སྙིང་པོ་ཞེས་བོས་ནས། རྗེས་འཇུག་རྣམས་ཀྱི་རྟོགས་པའི་ཕྱིར། ལྷན་སྐྱེས་ཀྱི་ངོ་བོ་ཇི་ལྟར་ཡིན་པའི་ཐེ་ཚོམ་ལེགས་པར་སེལ་བ་ནི། མཆོག་དགའི་འདོད་ཆགས་ཀྱང་མེད་ཅིང༌། ཆགས་བྲལ་ཡང་མེད་དེ། དབུ་མ་དགའ་བ་ཙམ་དུ་ཡང་དམིགས་པར་མི་འགྱུར་རོ། །བདེ་བ་དང་སྟོང་པ་ཐ་དད་ཀྱི་དགའ་བ་གསུམ་པོ་སྤངས་པ་ཉིད་ཀྱི་ཕྱིར། བདེ་སྟོང་དབྱེར་མེད་ལྷན་ཅིག་སྐྱེས་པ་ཁོ་ན་བྱང་ཆུབ་ཀྱི་ངོ་བོ་ཉིད་དུ་བརྗོད་དོ། །ལྷན་སྐྱེས་དེ་ཡིན་ལུགས་ནི་ཡང་ན་དེ་ཐམས་ཅད་ཀྱི་བདག་ཉིད་ཅན་ཡིན་ལ། རྟོགས་ལུགས་ཀྱི་དབང་དུ་བྱས་ན། ཡང་ན་རྟོག་བཅས་ཀྱི་དགའ་བ་གསུམ་པོ་ཀུན་གྱི་རྣམ་པར་སྤངས་ཏེ་རྟོག་མེད་དམ་བདེ་སྟོང་དབྱེར་མེད་དུ་གནས་པའོ། །དེ་ཡང་སྐྱེ་བའི་དུས་ནི་དགའ་བྲལ་གྱི་དང་པོར་མཚོན་ཏེ་ངེས་པར་བྱའོ། །སྔར་སྐྱེས་པའི་དགའ་བ་གཉིས། ཕྱིས་སྐྱེ་བའི་དགའ་བ་གཅིག་སྟེ། དགའ་བ་གསུམ་པོ་རྣམ་པར་སྤངས་པའི་བདག་ཉིད་ཅན་ཡིན་ནོ། །དབང་བཞི་པ་ལ་ལྔ་སྟེ། ཚིག་དོན་གཉིས་མེད་ཀྱི་ཡེ་ཤེས་མངོན་དུ་གྱུར་པའི་རྟགས། འབྱུང་བ་ལས་སྐྱེས་པའི་ཡེ་ཤེས་སུ་བསྟན་པ། ལྷན་སྐྱེས་ཀྱི་ངེས་ཚིག དེ་ཆོས་ཐམས་ཅད་ཀྱི་བདག་ཉིད་དུ་བསྟན་པའོ། །དང་པོ་ལ་མདོར་བསྟན་དང༌། རྒྱས་བཤད་གཉིས་ལས། མདོར་བསྟན་ནི། ཕྱི་ནས་ཞེས་པའི་ཚིགས་བཅད་གཅིག་གིས་འཆད། དེའང་གསུམ་པ་ངོ་སྤྲད་པའི་ཕྱི་ནས་དེ་ཁོ་ན་ཉིད་ཡང་དག་པར་བཤད་དེ་གསུམ་པའི་དུས་སུ་མྱོང་བ་དེ་ཉིད་རྣམ་པར་དག་པ་སངས་རྒྱས་ཀྱི་ཡེ་ཤེས་དེ་ཉིད་ཀྱི་གཟུགས་ཅན་ཏེ། འཁོར་བ་དང་མྱ་ངན་ལས་འདས་པ་ཐ་དད་དུ་རྣམ་པར་རྟོག་པ་ཡིས་བཏགས་པ་ཡིན་པ་དེ་བས་ན། རྣམ་པར་མི་རྟོག་པའི་ཡེ་ཤེས་དེའི་ངོ་བོར་འཁོར་འདས་ཁྱད་པར་ཅུང་ཟད་ཀྱང་ཡོད་པ་མ་ཡིན་ནོ། །དེའི་རྒྱས་བཤད་ནི། མཆོག་དགའ་ཞེས་པའི་ཚིག་གཉིས་ཀྱིས་འཆད་དེ།

འཁོར་འདས་གཉིས་སུ་མེད་པའི་ཕྱིར། །མཆོག་ཏུ་དགའ་བ་ཆེན་པོ་ནི། དམིགས་པ་ལས་འདས་པས་བསྒོམ་པར་བྱ་བ་མེད་ཅིང༌། སྒོམ་པ་པོའང་དམིགས་སུ་མེད་དོ། །དེའི་རྒྱུ་མཚན་ཡང་དོན་ལུས་ཀྱང་མེད་དེ། གཟུང་བ་དང་འཛིན་པའང་མེད་དོ། །ལུས་མེད་པའི་ཕྱིར་ཤ་དང་ཁྲག་དང་བཤང་གཅི་ཡང་མེད་ཅིང༌། དེ་བཞིན་དུ་སྐྱུག་བྲོ་བ་དང་རྨོངས་པ་གཙང་སྦྲ་དང༌། མཆོད་ཕྱིར་ཐོགས་མེད་པར་འགྱུར་ཏེ། ཡུལ་ཡུལ་ཅན་ཐམས་ཅད་བདེན་པར་མ་གྲུབ་པའི་ཕྱིར་རོ། །དེས་ན་ཆགས་སྡང་དང༌། རྨོངས་པ་དང༌། ཕྲག་དོག་དང༌། སེར་སྣ་དང༌། ང་རྒྱལ་ཐམས་ཅད་མེད་པར་འགྱུར་ཏེ། ཉོན་མོངས་པ་ལས་འདས་པའོ། །དོན་དེ་ལ་ནི་མཐོང་བྱ་དང༌། བསྒོམ་བྱ་དང༌། སྒོམ་པ་པོ་དང༌། བཤེས་དང་དགྲ་ལ་སོགས་པའི་ཚུལ་ཐམས་ཅད་མེད་དོ། །རྣམ་པར་རྟོག་པའི་རློམས་སེམས་མེད་ཅིང༌། སྤྲོས་པ་དང་བྲལ་བའི་ལྷན་ཅིག་སྐྱེས་པ་བསམ་གྱིས་མི་ཁྱབ་པའི་སྣ་ཚོགས་ཉིད་དོ། །འདི་ནི་དོན་དམ་པ་ཉིད་དེ་བྱང་ཆུབ་སེམས་འགྲེལ་ལས་རྒྱ་ཆེར་བཤད་ཀྱང་ཡི་གེ་མང་བས་འཇིགས་ནས་མ་བྲིས་སོ། །མངོན་དུ་གྱུར་པའི་རྟགས་ནི། སྤྲིན་དང་འདྲ་བ་ཡིན་ཞེས་པའི་ཚིག་རྐང་དྲུག་གིས་འཆད། དེ་ཡང་ལྷན་སྐྱེས་རྟོགས་པའི་ཐོག་མར་སྣང་བ་ཐམས་ཅད་སྤྲིན་དང་འདྲ་བ་མི་རྟག་ཅིང་མི་བདེན་པར་རྟོགས་པ་དང༌། དེ་བརྟན་པར་གྲུབ་པས་སྣང་གྲགས་ཐམས་ཅད་རྨི་ལམ་སད་པ་ན་མི་བདེན་བཞིན་དུ་སྒྱུ་མ་ལྟ་བུར་འགྱུར། དུས་རྟག་ཏུ་རྨི་ལམ་དང་འདྲ་བར་མངོན་དུ་འགྱུར་ཏེ། འདི་ནི་དངོས་གྲུབ་ཀྱི་མཚན་ཉིད་འཁོར་འདས་དབྱེར་མི་ཕྱེད་པའི་ཕྱག་རྒྱ་ཆེན་པོ། རྣལ་འབྱོར་པས་གྲུབ་པའི་རྟགས་ཡིན་ནོ། །འབྱུང་བ་ལས་སྐྱེས་པ་དཔེའི་ཡེ་ཤེས་སུ་བསྟན་པ་ལ་གསུམ་ལས། དང་པོ་ཞུས་ལན་གྱི་ཆོས་ཐམས་ཅད་རང་བཞིན་མེད་པར་བསྟན་པ་ནི། རྡོ་རྗེ་སྙིང་པོས་ཞེས་པ་ནས་རྣམ་པར་གནས་ཞེས་པའི་བར་གྱིས་འཆད། དེ་ཡང་སྤྲོས་བྲལ་གྱི་དོན་རྟེན་འབྲེལ་དུ་སྣང་བ་ཅི་ལྟར་ཡིན་དྲི་བར་འདོད་ནས།

རྡོ་རྗེ་སྙིང་པོས་འདི་སྐད་ཅེས་གསོལ་ཏོ། །གདོད་མ་ནས་རང་བཞིན་མེད་པའི་ལུས་ཀྱི་རང་བཞིན་དག་པ་ནི། ཅིའི་སླད་དུ་སེམས་འབྱུང་བ་ཆེན་པོའི་བདག་ཉིད་དུ་འགྱུར་བ་ལགས། དེ་ནས་བཅོམ་ལྡན་འདས་རྡོ་རྗེ་ཅན་གྱི་མཁའ་འགྲོ་མ་བདག་མེད་མ་ལ་བདེ་བ་སྦྱིན་པས། དོན་དམ་རྟོགས་པའི་རློམ་སེམས་མེད་པའི་རང་བཞིན་ལྷན་སྐྱེས་ཀྱི་བདག་ཉིད་འགྲོ་བ་ཐམས་ཅད་ཀྱི་ལུས་དང་དབྱེར་མེད་དུ་གནས་ཞེས་གསུངས་སོ། །གཉིས་པ་ཞུས་ལན་གྱི་ལུས་གྲུབ་ཚུལ་ནི། ཀྱཻ་བཅོམ་ལྡན་འདས་ཞེས་པ་ནས། ཡོངས་སུ་བསྐོར་ཞེས་པའི་བར་གྱིས་འཆད། དེ་ཡང་ལྷན་སྐྱེས་དེ་གང་ལ་གནས་པའི་ལུས་དེ་མ་རྟོགས་པས། ཀྱཻ་བཅོམ་ལྡན་འདས་ནས་ཅིའི་སླད་དུ་ལུས་འབྱུང་བ་ཆེན་པོའི་ཕུང་པོ་ལགས། ཡང་བཅོམ་ལྡན་འདས་ཀྱིས་བཀའ་བསྩལ་པ། ལུས་འགྲུབ་པའི་རྒྱུ་བོ་ལ་ཕའི་རྡོ་རྗེ་དང༌། ཀ་ཀོ་ལ་མའི་པདྨ་སྦྱོར་བའི་དུས། རེག་པ་སྲ་བའི་ཆོས་ཀྱི་ནི་སའི་ཁམས་སྐྱེ་བར་འགྱུར་ལ། བྱང་ཆུབ་ཀྱི་སེམས་ཁུ་བའི་རྣམ་པ་ལས། ཆུའི་ཁམས་འབྱུང་བར་འགྱུར་ལ། བསྐྱོད་པ་ལས་སའི་ཁམས་རབ་ཏུ་སྐྱེ་སྟེ། ཐུར་སེལ་གྱི་རླུང་གི་བྱང་སེམས་མའི་པདྨར་འགྲོ་བས་རླུང་དུ་རབ་ཏུ་གྲགས་སོ། །དེ་ལ་བརྟེན་ནས་བདེ་བ་སྐྱེ་བ་དེ་ནམ་མཁའ་ཉིད་ཀྱི་ཁམས་སོ། །ལུས་འགྲུབ་དུས་འབྱུང་བ་ལྔ་པོ་རྣམས་ཀྱི་ཡོངས་སུ་བསྐོར་ཏེ། འདིའི་རིམ་པས་སྦྱང་བཞི་དང་སྦྱོང་བྱེད་དུ་འགྱུར་རོ། །དེ་ལས་བྱུང་བའི་ཡེ་ཤེས་དཔེར་བསྟན་པ་ནི། གང་ཕྱིར་ཞེས་པའི་ཚིག་གཉིས་ཏེ། དེའང་རྒྱུ་མཚན་གང་གི་ཕྱིར་འབྱུང་བ་ཆེན་པོ་ལས་སྐྱེས་པའི་བདེ་བ་དེ་ཉིད་ལྷན་ཅིག་སྐྱེས་པ་ཡིན་ཞེ་ན། འདི་ནི་ཀུན་རྫོབ་ལུས་ལས་བྱུང་བའི་བདེ་བ་ཡིན་པའི་ཕྱིར། དེ་ཁོ་ན་ཉིད་ཀྱི་དོན་མ་ཡིན་ནོ། །འདི་ནི་ས་ར་ཧ་པས་ཀྱང་མང་དུ་གསུངས་ཏེ་མ་བྲིས་སོ། །ལྷན་ཅིག་སྐྱེས་པའི་ངེས་ཚིག་ནི། ལྷན་ཅིག་སྐྱེས་ཞེས་པའི་ཚིགས་བཅད་གཉིས་ཀྱིས་འཆད་དེ།

དོན་དམ་ལྷན་སྐྱེས་དེ་ནི་གཉུག་མའི་གཤིས་ལ་གང་སྐྱེས་པའི་ངོ་བོ་ཉིད་ལ་ལྷན་ཅིག་སྐྱེས་པ་ཞེས་བརྗོད་པར་བྱའོ། །སྐྱེ་བ་མེད་པའི་རང་བཞིན་དུ་གནས་པས་རང་བཞིན་ལྷན་ཅིག་སྐྱེས་ཞེས་བརྗོད་པ་ཡིན་ནོ། །འཁོར་བ་དང་མྱ་ངན་ལས་འདས་པའི་རྣམ་པ་ཐམས་ཅད་ལྷན་ཅིག་སྐྱེས་པའི་སྟོན་པ་དེ་ཉིད་དུ་གཅིག་པས་དེ་སྐད་ཅེས་བྱའོ། །ཕྱག་རྒྱ་རྒྱུ་དང་བྲལ་བ་ལས་ཡོ་གཱི་སྟེ་རྣལ་འབྱོར་པས། སྟོང་པ་ཤེས་རབ། སྙིང་རྗེ་ཐབས་སུ་འགྱུར་རོ། །སྟོང་པ་སྙིང་རྗེ་དབྱེར་མེད་པ་ནི་ཟུང་འཇུག་ཡིན་ལ། དེའི་མིང་དོན་དམ་བྱང་ཆུབ་སེམས་ཞེས་མིང་དུ་བརྗོད་པ་ཡིན་ནོ། །དེས་ཆོས་ཐམས་ཅད་ཀྱི་བདག་ཉིད་བསྟན་པ་ནི། །སྔགས་ཀྱི་ཞེས་པའི་ཚིག་རྐང་གཅིག་གིས་འཆད། དེ་ཡང་དོན་དམ་རྟོགས་པའི་རྣལ་འབྱོར་པ་དེ་ལ་མཚན་མ་དང་བཅས་པའི་སྔགས་ཀྱི་བཟླས་པ་མེད་ཅིང༌། ལུས་སྨྱུང་བའི་དཀའ་ཐུབ་དང་སྦྱིན་སྲེག་ཀྱང་ཡོད་པ་མ་ཡིན་ནོ། །མཚན་མ་དང་བཅས་པའི་དཀྱིལ་འཁོར་ཡང་མེད་ཅིང༌། གཞན་དཀྱིལ་འཁོར་ཅན་ཡང་མེད་དོ། །དེ་ཅིའི་ཕྱིར་ཞེ་ན། ངོ་བོ་ཉིད་ལ་ཡིད་སྐྱོབ་པའི་སྔགས་དང་དཀའ་ཐུབ་དང་སྦྱིན་སྲེག་དཀྱིལ་འཁོར་ཅན་དང༌། དཀྱིལ་འཁོར་ཉིད་ཀྱང་ཡོངས་སུ་རྫོགས་ཏེ། མདོར་བསྡུས་ན། སྣ་ཚོགས་སུ་སྣང་བ་འདི་རྣམས་སེམས་སུ་འདུས་པའི་གཟུགས་ཅན་ནོ། །དེ་ལྟར་བསྟན་པའི་དབང་འདི་རྣམས་ནང་དོན་དུ་སྦྱར་བ་ཡང་ཡོད་མོད་ཀྱིས། ཡི་གེ་མང་བས་འཇིགས་ནས་མ་བྲིས་སོ། །ལེའུའི་མཚན་ནི་རྒྱུད་སྨིན་པར་བྱེད་པ་དབང་གི་ལེའུ་སྟེ་བཅུ་པའོ།། ༈ །།ལེའུ་བཅུ་གཅིག་པ་ལྟ་སྟངས་ལ་ཡང༌། ལེའུ་སྔ་ཕྱིའི་འབྲེལ་ནི་ལེའུ་བཅུ་པའི་རྗེས་སུ་དབང་དུ་སྡུད་པའི་ལེའུ་འདི་འབྲེལ། མངོན་རྟོགས་ནི་སོ་སོའི་སྐབས་སུ་འབྲེལ། མདོར་བསྟན་རྒྱས་བཤད་ནི། ལེའུ་དང་པོར་ལྟ་སྟངས་ཞེས་པས་མདོར་བསྟན་ནས་འདི་ཉིད་དུ་རྒྱས་པར་འཆད་པར་བྱེད། དེ་ལ་ཡང་གཉིས་ཏེ། གཞུང་དངོས་དང་རྫོགས་པར་བསྟན་པའོ། །དང་པོ་ལ་གསུམ་སྟེ།

ལྟ་སྟངས་དང༌། བཟའ་བ་དང༌། ཀུ་རུ་ཀུ་ལེའི་རྣལ་འབྱོར་རོ། །དང་པོ་ལ་བཞི་སྟེ། ལྟ་སྟངས་སོ་སོའི་ངོ་བོ་དང༌། རླུང་དང་སྦྱར་བ་དང༌། ཉམས་སད་པ་དང༌། དགོས་པའོ། །ལྟ་སྟངས་སོ་སོའི་ངོ་བོ་ནི། མཉམ་པར་ཞེས་པའི་ཚིགས་བཅད་གཅིག་གིས་འཆད། དེའང་བསྐྱེད་པའི་རིམ་པ་ལ་བརྟན་པ་ཐོབ་ཅིང་རླུང་སྦྱངས་པའི་རྣལ་འབྱོར་པས་ལྟ་སྟངས་བྱེད་དེ། མིག་གཉིས་མཉམ་པར་མ་རུངས་པའི་སེམས་ཀྱིས་དཔྲལ་བར་བལྟས་ཏེ་ས་ལ་ཕབ་ན་ལྟུང་བར་བྱེད་པའི་ལས་འགྲུབ་བོ། །དེ་བཞིན་དུ་དབང་གི་ལྟ་སྟངས་མིག་གཉིས་གཡོན་ཕྱོགས་བསྒྱུར་ནས་གཟུགས་བརྙན་འདྲེན་པ་ལྟར་དུ་མདུན་དུ་བསྡུད་པའོ། །བཅུད་ལ་སོགས་པ་འགུགས་པར་འདོད་པས། གཡས་པའི་ཆ་ལ་བལྟས་ཏེ། སྟེང་ནས་བསྒྱུར་ལ་མདུན་དུ་དགུག་གོ། །རེངས་པའི་ལྟ་སྟངས་ནི་དབུས་ཀྱི་ཆ་ལ་མིག་གཉིས་སྣའི་རྩེ་མོར་བསྡུད་པའོ། །དེ་རླུང་དང་སྦྱར་བ་ནི། ཚིགས་བཅད་གཅིག་སྟེ། དབུགས་དབྱུང་བ་ཉིད་ཀྱིས་རྒྱལ་ལ་སོགས་པ་ལྟུང་བར་བྱེད་པ་དང༌། རྔུབ་པས་དབང་དུ་བྱེད། རླུང་དགང་བས་འགུགས་པར་བྱེད། རླུང་ཕྱིར་གཞིལ་བས་རེངས་པར་བྱེད། དེ་དག་ནི་བཀག་པའི་སྦྱོར་བ་ཅན་ཡིན་ནོ། །ཉམས་སད་པ་ནི། རློན་པའི་ཤིང་འབྲས་བུ་ཅན་ལ་ལྟ་སྟངས་བྱས་པས། འབྲས་བུ་ཕེབས་ན་ལྟུང་བའི་ལས་གྲུབ་པའི་ཚད་དོ། །དབང་དུ་བྱ་བའི་ལྟ་སྟངས་ཀྱིས། མེ་ཏོག་རང་གང་བསྡད་དུ་ཁ་ལྟ་བར་འགྱུར་རོ། །རྡོ་རྗེའི་ཤིང་ནི་འོ་མ་ཅན་གྱི་ཤིང་སྟེ། དེ་དགུག་པར་ནུས་པས་འགྲུབ་པའོ། །རླུང་གིས་བསྐྱོད་ཅིང་གཡོ་བ་དང་བཅས་པའི་རྩྭ་ལ་ལྟ་སྟངས་བྱས་པས། རེངས་ན་འགྲུབ་པའི་ཚད། འགྲུབ་པའི་དུས་ནི། བསྐྱེད་རྫོགས་ཀྱི་རྣལ་འབྱོར་དང་ལྡན་པས། ཟླ་བ་དྲུག་བསྒོམས་པའི་རྣལ་འབྱོར་པ་ཡིས་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། །འདི་ལ་འགྲུབ་བམ་མི་འགྲུབ་སྙམ་པའི་ཐེ་ཚོམ་མི་བྱ་སྟེ། སངས་རྒྱས་ཀྱི་རྫུ་འཕྲུལ་གྱི་མཐུ་བསམ་གྱིས་མི་ཁྱབ་པའི་ཕྱིར་རོ། །དགོས་པ་ནི།

ལྟ་སྟངས་ཞེས་པའི་ཚིགས་བཅད་གཉིས་སྟེ། ལྟ་སྟངས་བཞི་པོ་བསྒྲུབས་ནས་མཁས་པས་སེམས་ཅན་སངས་རྒྱས་ཀྱི་བསྟན་པ་ལ་འཇུག་པའི་ཕྱིར་ཡིན་གྱིས། བསད་པ་དེ་གནོད་པར་བྱ་བ་མ་ཡིན་ནོ། །གནོད་པར་བྱས་ན་དམ་ཚིག་ངེས་པར་ཉམས་པར་འགྱུར་རོ། །སེམས་བསླུ་བ་སྟེ་གནོད་པ་སྤངས་ནས་ནི། མི་གནོད་ན་བྱ་བ་མ་ཡིན་པ་ཐམས་ཅད་བྱའོ། །སེམས་ཅན་ལ་གནོད་པ་ཙམ་གྱིས་ནི། ཕྱག་རྒྱ་ཆེན་པོའི་དངོས་གྲུབ་རྙེད་པར་མི་འགྱུར་རོ། །བཟའ་བ་ལ་གཉིས་ཏེ། ཐུན་མོང་དང༌། མཆོག་གོ། །དང་པོ་ནི། ལས་དེ་དག་སྒྲུབ་པའི་དུས་ལ། དམ་ཚིག་རྫས་བཟའ་བར་བྱ་བ་ནི། ན་ར་མིའི་ཤ་ནས། ཧསྟི་གླང་པོ་ཆེའི་ཤའི་བར། ཤ་ལྔ་བདུད་རྩི་ལྔ་བཟའ་བ་ཡིན་ནོ། །ཀྱཻ་རྡོ་རྗེའི་དངོས་གྲུབ་ཀྱི་ཕྱིར། བདུད་རྩིའི་ལྔ་ཡང་དེ་བཞིན་དུ་བཟའོ། །མཆོག་གི་བཟའ་བ་ནི། ཀྱཻ་རྡོ་རྗེས་གསུངས་པའི་མཚན་ཉིད་ཅན་གྱིས། སྐྱེ་བ་བདུན་པ་བརྟག་ཅིང་ངོ་ཤེས་པར་བྱས་ནས། དགའ་བྲལ་གྱི་དགའ་བ་ལ་སྨོད་པས་ཀྱང་ལན་བདུན་པས་ཏེ། སྐྱེ་བདུན་གྱི་ཤ་ཟོས་པས་ནི། མཆོག་གི་དངོས་གྲུབ་འགྲུབ་པར་འགྱུར་རོ། །དེའི་མཚན་ཉིད་ཇི་ལྟ་བུ་ཞེ་ན། སྐད་སྙན་ཅིང་མིག་དལ་བ་དང་ལྡན་པ་དང༌། ལུས་ལ་དྲི་ཞིམ་པོ་བྲོ་ཞིང༌། གཟི་བརྗིད་ཆེན་པོ་དང་ལྡན་ལ། བརྟག་པ་བྱས་ན། དེའི་གྲིབ་མ་བདུན་དུ་འགྱུར་རོ། །རྣལ་འབྱོར་པས་དེ་མཐོང་ན་མཚོན་པས་ཏེ་ཤེས་པའོ། །དེའི་ཤ་ཟོས་པ་ཙམ་གྱིས་ནི་སྐད་ཅིག་ལ་ནི་མཁའ་སྤྱོད་ཐོབ་པར་འགྱུར་རོ། །ཀུ་རུ་ཀུ་ལེའི་རྣལ་འབྱོར་ལ་གསུམ་ལས། བཤད་པར་དམ་བཅའ་བ་ནི། ཀུ་རུ་ཀུ་ལེའི་སྒྲུབ་ཐབས་བཤད་པར་བྱ་སྟེ། གོང་དུ་བརྟག་པ་བཅུ་གཉིས་པར་རྒྱས་པར་གསུངས་པ་རྣམས། མདོར་སྡུས་ཙམ་ཞིག་བཤད་པར་བྱའོ། །ཞེས་དམ་བཅས་པ་ཡིན་ནོ། །ཆོ་ག་དངོས་ནི། ཆོ་ག་གསུམ་མམ། མངོན་བྱང་ལྔ་གང་གི་བསྐྱེད་ཀྱང་ས་བོན་ཧྲཱིཿལས་བྱུང་བའི་ལྷ་མོ་ནི། ཁ་དོག་དམར་ཞིང་ཕྱག་རྒྱ་བཞི་མའོ། །དང་པོ་གཉིས་ནི། མདའ་དང་གཞུའི་ལག་པ་མས་ཏེ་འཛིན་པའོ། །འོག་མ་གཉིས་ན་འགུགས་བྱེད་ཀྱི་ལྕགས་ཀྱུ་འཛིན་པའོ། །ཕན་ཡོན་ནི།

འདི་ནི་ཞེས་པ་ཚིགས་བཅད་གཉིས་ཏེ། དེ་ཡང་ལྷ་མོ་འདི་ནི་རྣལ་འབྱོར་པས་བསྒོམས་པ་ཙམ་གྱིས་ནི། འཇིག་རྟེན་གསུམ་དབང་དུ་བྱེད་ཅིང༌། སྔགས་འབུམ་ཕྲག་གཅིག་གིས་རྒྱལ་པོ་རྣམས་དབང་དུ་བྱེད་ལ། ཁྲིས་འཇིག་རྟེན་ཕལ་པ་ཉིད་དང་བྱེ་བས་ཕྱུགས་ཏེ། ཀླུ་དང་གནོད་སྦྱིན་སོགས་འབུམ་ཕྲག་བདུན་གྱིས་ནི་ལྷ་མ་ཡིན། འབུམ་ཕྲག་གཉིས་ཀྱིས་ལྷ་རྣམས་ཉིད། བརྒྱ་ཕྲག་གཅིག་གིས་སྔགས་པ་ཉིད་ཀྱང་དབང་དུ་བྱེད་པར་འགྱུར་རོ། །ལེའུའི་མཚན་ནི། བདེ་སྟོང་གཉིས་སུ་མེད་པ་ཀྱཻ་རྡོ་རྗེ། མཁའ་འགྲོ་མ་ནི་སྐྱེ་མེད་ཡེ་ཤེས་ཀྱི་རྟོགས་པ། དྲྭ་བ་ནི་གཙོ་བོ་དང་འཁོར་དུ་འབྲེལ་བ། སྡོམ་པ་ནི་གསུང་རབ་མ་ལུས་པ་འདིའི་ནང་དུ་སྡོམ་པ་ལས། རྡོ་རྗེ་ནི་སྟོང་པ་ཉིད་དང༌། སྙིང་པོ་ནི་སྙིང་རྗེ་ཆེན་པོ། དེ་གཉིས་དབྱེར་མེད་པ་མངོན་པར་བྱང་བ་ནི་སྤངས་པ་ཕུན་སུམ་ཚོགས་པ། ཆུབ་པ་ནི་རྟོགས་པ་ཕུན་སུམ་ཚོགས་པ། ཞེས་བྱ་བ་ནི་བརྟག་པ་དང་པོའི་བྱེ་བྲག་གི་མཚན། རྒྱལ་པོ་ནི་གོང་ན་གཞན་མེད་པས་ན་རྒྱལ་པོ། རྫོགས་སོ་ཞེས་པ་ནི་མ་ལུས་པའི་ཚིག་གོ། །དེ་ལྟར་རྒྱུད་དོན་རྒྱ་མཚོ་ལྟར་ཟབ་ཅིང་དེའི་དོན་རྡོ་རྗེ་འཆང་གིས་ངག་ལྡེམ་པོ་མང་པོའི་དབུས་སུ་ཆུད་པར་མཛད་ལ། བློ་དམན་རྣམས་ཀྱིས་དཔག་པར་དཀའ་བའི་དོན་བརྟག་པ་དང་པོའི་རྣམ་བཤད་རིན་པོ་ཆེའི་ཕྲེང་བ་ཞེས་བྱ་བ་འདི་ཉིད། བླ་མའི་མན་ངག་ལ་བརྟེན་ནས་ཅུང་ཟད་གསལ་བར་བྱས་པ་འདིས། བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག །གང་ཞིག་རྒྱལ་བས་དཔལ་ལྡན་རྒྱུད། །གསང་བའི་གསང་བ་བླ་ན་མེད། །མཐའ་དྲུག་གིས་བཅིངས་རྡོ་རྗེའི་ཚིག །དེ་ཉིད་གསལ་བར་སྟོན་པ་ནི། །རྡོ་རྗེ་སྙིང་པོས་མཛད་ཅེས་དང༌། །གཞན་ཡང་ཤིང་རྟའི་སྲོལ་འབྱེད་ནི། །ཀླུ་སྒྲུབ་མགོན་དང་ལྭ་བ་པ། །ནཱ་རོ་པ་དང་མཚོ་སྐྱེས་ཞབས། །བཤད་པའི་བཀའ་བབ་མང་བར་གྲགས། །བོད་དུ་ཡང་ནི་ལོ་ཆེན་རྣམས། །རང་རང་འགྱུར་དང་དཀའ་འགྲེལ་རྣམས། །དཔག་ཏུ་མེད་པར་མཛད་མོད་ཀྱང༌།

ཁྱད་པར་ས་རྔོག་རྣམ་གཉིས་ལ། །འགྲེལ་པ་དང་ནི་མན་ངག་གི། །རྒྱུད་ཀྱི་བཤད་པའི་སྲོལ་ཆེན་གཏོད། །བདག་གིས་ཀྱང་ནི་གཉིས་ཀ་ཐོས། །ཁྱད་པར་རྔོག་གི་མན་ངག་ལས། །རྒྱུད་དོན་གསལ་བྱེད་ཉི་མ་ཤར། །དེ་ཡྀ་འོད་ཀྱི་འགྲེལ་པ་རྣམས། །ཉི་མའི་འོད་ཀྱི་སྐར་ཚོགས་ལྟར། །རང་རང་གནས་སུ་རྙིང་པར་འགྱུར། །དེ་ལྟར་རྒྱུད་ཀྱི་རྣམ་བཤད་འདི། །མཁས་ནས་མིན་གྱི་སྤྲོ་ནས་ཡིན། །དགེ་བས་ཟུང་འཇུག་ཐོབ་པར་ཤོག། །

ཅེས་པ་འདི་ནི་འབྲི་གུང་བྱང་ཆུབ་གླིང་དུ་ཀུན་དགའ་རིན་ཆེན་དཔལ་བཟང་པོས་ཆུ་ཕོ་འབྲུག་གི་ལོ་ལ་བླ་མ་དམ་པའི་མན་ངག་ལ་བརྟེན་ནས་ཟིན་བྲིས་སུ་བཏབ་པའོ། །བཀྲ་ཤིས་སོ། །།