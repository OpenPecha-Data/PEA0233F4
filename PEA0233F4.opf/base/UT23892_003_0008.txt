༄༅། །མཆོད་རྟེན་བཀྲ་ཤིས་སྒོ་མང་གི་དཀར་ཆག་ཆེན་མོ་དངོས་གྲུབ་ཆར་འབེབས་ཞེས་བྱ་བ་བཞུགས་སོ།།

།ཨོཾ་སྭ་སྟི་སིདྡྷཾ། བདེ་ཆེན་ཀུན་བཟང་སྐུ་གསུང་ཐུགས་སྙིང་གསང་བ་མཆོག་དགྱེས་འོག་མིན་ཞིང་ན་གདོད་ནས་བཞུགས་པའི་སྐུ། །སྟོང་ཉིད་སྣང་བརྙན་དཀྱིལ་འཁོར་སོ་སོར་ཞི་ཁྲོ་རབ་འབྱམས་ཅིར་ཡང་སྟོན་པའི་སྒྱུ་མའི་མཁན་པོ་ཉིད། །སྣ་ཚོགས་ཞིང་དུ་ཤཱཀྱའི་ཏོག་དང་ཀླུ་སྒྲུབ་ལ་སོགས་མཆོག་དང་མཆོག་མིན་དཔག་མེད་སྤྲུལ་པའང་འགྱེད། །ཡན་ལག་བདུན་ལྡན་རིགས་བརྒྱའི་བདག་པོ་དཀྱིལ་འཁོར་ཀུན་གཙོ་རྡོ་རྗེ་འཆང་ལ་རྟག་པར་ཕྱག་འཚལ་ལོ། །ཏིལ་རྡུང་ཟིལ་གྱིས་སྙིང་པོའི་དོན་རྟོགས་བྷངྒ་ལ་རུ་སངས་རྒྱས་དང་མཇལ་བཀའ་བབ་བཞི་ལྡན་ཤེས་རབ་བཟང་པོ་ཏིལླི་པ། །ལྔ་རིག་པཎ་ཆེན་སྙན་གྲགས་བཟང་པོ་བྱང་ཕྱོགས་སྒོ་སྲུང་བཅུ་གཉིས་དཀའ་སྤྱད་གྲུབ་པའི་སར་བཞུགས་ཡེ་ཤེས་དངོས་གྲུབ་ནཱ་རོ་པ། །གངས་རིའི་ཁྲོད་འདིར་གསང་སྔགས་འཆད་ཉན་སྒྲུབ་པའི་ལག་ལེན་སྔོན་མེད་སྲོལ་འབྱེད་འཇིག་རྟེན་མིག་གཅིག་ལོ་ཙཱའི་མཆོག་གྱུར་མར་པའི་མཚན། །སྙིགས་དུས་འགྲོ་ལ་མིག་ལྟོས་འཇོག་ཕྱིར་དཀའ་སྤྱད་སྒྲུབ་པའི་འབྲས་བུ་མངོན་གྱུར་མི་ལ་བཞད་པ་རྡོ་རྗེ་ལའང་སྙིང་ནས་འདུད། །ཟླ་འོད་གཞོན་ནུའི་སྨོན་ལམ་ཤིང་རྟས་གངས་ཅན་མཁའ་ལ་སྤྱན་དྲངས་གྱུར་པའི་ཚ་ཟེར་འབུམ་ཕྲག་ཅན། །གང་གི་འདུན་ན་ཆེན་པོ་གསུམ་གྲགས་གློག་དང་སྐར་མ་ཟླ་བའང་མི་མངོན་ཁྱོདཉིད་གཅིག་པུ་ཡིས། །མདོ་རྒྱུད་མན་ངག་གླིང་བཞི་ཀུན་ལ་ཁྱབ་བྱེད་ལམ་སྟོན་སྐྱེ་དགུའི་སྙིང་གི་མུན་པ་སེལ་བྱེད་མཁན། །ཆོས་ཀྱི་ཉི་མར་རྒྱལ་བས་ལུང་བསྟན་དགེ་སློང་འཚོ་བྱེད་སྒམ་པོ་པ་དེ་སྙིང་གི་དཀྱིལ་དུ་བསྟེན། །སོ་ཐར་ཚུལ་ཁྲིམས་ཡུ་བ་མཁྲང་པོས་གྱེན་དུ་བཏེག་པའི་ལུང་རིགས་མན་ངག་བགྲང་བས་རྩིབས་ཀྱི་སྟེང༌། །བིརྺའི་ལམ་སྐོར་རྒྱས་པ་ལ་སོགས་རྨ་བྱའི་སྒྲོ་རིས་འབུམ་གྱིས་བཀྲ་བའི་གུར་ཁྱིམ་ཡངས་པར་ཕུབ། །བྱང་སེམས་ཤམ་བུས་འཁོར་ཡུག་མཛེས་པའི་ཏོག་གི་ཡང་རྩེར་ཕྱག་རྒྱ་ཆེན་པོ་གྲུབ་པའི་རྡོ་རྗེ་རྒྱལ། །སྲིད་པ་གསུམ་གྱི་ཚ་གདུང་སྐྱོབ་བྱེད་འགྲོ་བའི་མགོན་པོ་ཕག་མོ་གྲུ་པ་སྙན་གྲགས་གདུགས་འཛིན་བསྟོད། །བསྟན་པའི་རྩ་བ་སྡོམ་གསུམ་སྲོག་ཤིང་འབྲི་གུང་སེ་བའི་གླིང་མཆོག་བྱིན་རླབས་ཏེ། །སྐྱུ་རའི་རིགས་འཁྲུངས་རྔ་ཆེན་མདོ་དང་པདྨའི་བཀའ་སོགས་ལུང་བསྟན་དར་གྱི་ལྷབ་ལྷུབ་གཡོ་བ་གང་དེའི་རྩེ་མོ་ལ། །ལྔ་ལྡན་ཡིད་བཞིན་དབང་གི་རྒྱལ་པོས་གདུལ་བྱའི་ཡིད་ཀྱི་རེ་བ་དུས་སུ་བསྐོང་མཛད་པ། །ལི་ཙ་གཞོན་ནུ་ཀླུ་སྒྲུབ་སྐྱེ་མཐའ་རིན་ཆེན་དཔལ་མཚན་འཇིག་རྟེན་གསུམ་མགོན་རྒྱལ་མཚན་མངོན་པར་མཐོ། །ཤམྦྷ་ལ་རུ་ཤཱཀྱའི་རིགས་ལས་རིགས་ལྡན་ཆོས་ཀྱི་རྒྱལ་སྲིད་སྐྱོང་རྣམས་རིམ་པར་བྱོན་ལྟར་ཞིང་ཁམས་འདིར་ན་སྐྱུ་རའི་གདུང་ལས་འབྲི་གུང་ཆོས་ཀྱི་ཁྲི་འཕང་མཐོར་འཛེག་རྒྱལ་བ་ཉིད་ཀྱི་སྤྲུལ་པ་ནི། །སངས་རྒྱས་དབོན་ཆེན་བསོད་ནམས་གྲགས་དང་རྒྱལ་བའི་གཅུང་པོ་རྡོ་རྗེ་གྲགས་ཏེ་རྒྱལ་སྲས་ཐོག་ཁ་རིན་ཆེན་སེང་གེ་སྤྱན་སྔ་མཚམས་བཅད་གྲགས་པ་བསོད་ནམས་བཅུ་གཉིས་པར་གྲགས་རྡོ་རྗེ་རིན་ཆེན་མཚན་རྣམས་དང༌། །མེ་ཏྲཻའི་སྤྲུལ་པ་ཉེར་བརྒྱད་པར་གྲགས་རྡོ་རྗེ་རྒྱལ་དང་འཛམ་གླིང་ཆོས་ཀྱི་རྒྱལ་པོར་མཚན་གསོལ་ཉེར་གཉིས་པ་སྟེ་དོན་གྲུབ་རྒྱལ་པོ་བཅོ་ལྔ་པ་དང་ཝཾ་རིན་ཆེན་དང་ཆོས་རྒྱལ་རིན་ཆེན་དཔལ་བཟང་པོ། །རིན་ཆེན་ཆོས་ཀྱི་རྒྱལ་མཚན་དཔལ་དང་རིན་ཆེན་རྒྱལ་པོ་དབང་གི་མཚན་དང་སླར་ཡང་སྐྱོབ་པ་ཉིད་ཀྱི་སྤྲུལ་པར་ཁྲི་ཐོག་བཅུ་གསུམ་དུས་སུ་ཞལ་བཞེས་ཀུན་དགའ་རིན་ཆེན་ཞབས་ཀྱི་པདྨོར་རྟག་ཏུ་འདུད། །རྡོ་རྗེ་འཆང་དབང་ཞལ་གྱི་འཆི་མེད་བཅུད། །ཏིལླིའི་རྐང་འཐུང་དཔག་བསམ་ལ་སིམ་པ། །ནཱ་རོ་ལྷ་བརྒྱའི་ཟས་ཀྱི་བྱ་མ་རྟས། །མར་པའི་སྐལ་བཟང་ལག་པར་ཕངས་མེད་བྱིན། །དེ་ནས་མི་ལ་ཞེས་བྱའི་དྲང་སྲོང་གིས། །སྒྲིན་འགྲུས་ཧུབ་ཐེབས་གཅིག་གིས་མགྲིན་པར་མྱངས། །དབུས་པ་སྟོན་པ་ཞེས་བྱའི་ལྷག་བསམ་གྱིས། །ལྷ་མིན་རུས་བུ་འཁྲུད་ཕྱིར་གསོལ་བ་བཏབ། །དུས་དེར་ལྟ་སྤྱོད་བྱིན་རླབས་རྒྱུན་གསུམ་པ། །དྭགས་པོ་བཀའ་བརྒྱུད་ཛ་ཧུའི་བུ་མོ་ཞེས། །གངྒཱ་ཕྱག་རྒྱ་ཆེན་པོར་གྲགས་འདིའོ། །ཁམས་པ་མི་གསུམ་ནང་ནས་འགྲོ་མགོན་གྱིས། །ཡོངས་རྫོགས་བསྟན་པ་འབྲི་གུང་པ་ལ་གཏད། །ཏི་སེ་ཙཱ་རི་ལ་སོགས་གནས་ཆེན་དང༌། །ཉི་ཤུ་རྩ་བཞིའི་ཡུལ་ལ་མངའ་བསྒྱུར་མཁན། །ཞིང་སྲུང་ཚུལ་གྱི་བསྟན་པ་སྤེལ་ཞུས་པར། །ལུང་བསྟན་འབྲི་གུང་འཇིག་རྟེན་གསུམ་མགོན་པོ། །གང་དེས་སྔོན་གྱི་རྒྱལ་པོ་ཟླ་བཟང་ལྟར། །དུས་གསུམ་རྒྱལ་བའི་བཀའ་བསྡུ་དགོངས་གཅིག་དང༌། །སྔོན་མེད་བཀྲ་ཤིས་སྒོ་མང་བློས་བསླངས་ཆེ། །ཕྲིན་ལས་རྣམ་བཞིས་སྐྱེ་འགྲོའི་དོན་མཛད་དེ། །རིགས་རྒྱུད་བྱིན་རླབས་ལུང་བསྟན་རྟེན་འབྲེལ་བསྒྲིགས། །འཕགས་ཡུལ་གྲུབ་ཆེན་བརྒྱད་ཅུའི་ཐུགས་མཚོའི་བཅུད། །བོད་ཡུལ་འབྲི་གུང་སུམ་རྩེན་འདོད་འཇོ་ལས། །སྒྲུབ་བརྒྱུད་མེ་སྦྱིན་བུ་རྣམས་རྩེན་པའི་སྐབས། །ཉེར་གཉིས་ཆོས་རྒྱལ་བསྟན་པའི་ཆབས་འོག་དེར། །གསར་ཆོས་ལྷ་མིན་ལག་པའི་ཟློས་གར་གྱིས། །སྒྲུབ་བརྒྱུད་ཁྲུས་མཆོག་ཚངས་པའི་བུ་མོ་ངལ། །མ་འདོད་གྱ་གྱུ་རལ་བའི་མལ་སྟན་ལ། །ལོ་གྲངས་དྲུག་ཅུ་སྐོར་གཅིག་གཟིམས་པ་སྙམ། །རང་གི་བསྟན་ལ་གཙང་སྦྲའི་སྲིད་ཞུ་མཁན། །སྐྱོབ་པ་ཉིད་ཀྱིས་སླར་ཡང་གངས་འགྲམ་འདིར། །ཀུན་དགའི་ལང་འཚོ་གསར་པའི་རིན་ཆེན་དཔལ། །སྐྱེ་དགུའི་དཔལ་དུ་འཁྲུངས་པ་འདི། །ཡ་མཚན་འཇམ་དབྱངས་གྲགས་པ་ཚངས་པའི་རིགས། །མ་ལུས་རྡོ་རྗེའི་རིགས་སུ་མཛད། །སླར་ཡང་རྒྱལ་རྒྱུད་ཉེར་ལྔའི་མཐར། །དྲག་པོ་འཁོར་ལོ་ཅན་གཟུགས་ཀྱིས། །ཀླ་ཀློའི་གདུག་པ་ཀུན་བཅོམ་ནས། །ས་ཆེན་དུམ་བུ་བཅུ་གཉིས་པོར། །ཐུབ་པའི་བསྟན་པ་རྫོགས་ལྡན་དུ། །བསྒྱུར་བ་ཇི་བཞིན་འདི་ན་ཡང༌། །སྐྱོབ་པ་འཇིག་རྟེན་གསུམ་མགོན་གྱིས། །ཡུལ་ཆེན་ཉི་ཤུ་རྩ་བཞི་པོར། །སྒྲུབ་བརྒྱུད་བསྟན་པ་བཙུགས་ནས་སླར། །ཁྲི་ཐོག་འཛིན་པ་བཅུ་གསུམ་དུས། །རང་གི་མཛད་པ་ལྷག་མའི་ཁུར། །ཡོངས་རྫོགས་བཞེས་པ་འདི་ཡིན་ནོ། །དེ་ལྟར་བརྒྱུད་པའི་བཀའ་དྲིན་རྣམས། །མོས་པའི་ཡུལ་དུ་གསལ་བཏབ་ཏེ། །ཕན་བདེའི་ཆུ་བོ་ཇི་སྙེད་པ། །གང་ལས་འབྱུང་བའི་མཚོ་ཆེན་པོ། །མཉམ་མེད་ཤཱཀྱའི་རྒྱལ་པོ་ཡི། །ཐུགས་རྗེ་ཉིད་དུ་ངེས་གྱུར་པས། །སྟོན་པ་དེ་ལ་ཕྱག་འཚལ་ནས། །བསྟན་པའི་སྲོག་ཤིང་འབྲི་གུང་པའི། །རྣམ་ཐར་བཀྲ་ཤིས་སྒོ་མང་གི། །དཀར་ཆག་རྒྱས་པ་འདིར་བརྗོད་བྱ། །ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས།

གང་བརྩམ་པར་བྱ་བའི་དོན། རྗེ་ཉིད་ཀྱི་བཀའ་ཡིས་གནང་བ་ཐོབ་ཅིང༌། དགོངས་པ་ཟབ་མོ་རིམ་ཅན་དུ་བླངས་ཏེ། ཐུགས་ཀྱིས་བྱིན་གྱིས་བརླབས་པ་ལ་བརྟེན་ནས་མྱུར་དུ་བྲི་བར་བྱའོ། །རྒྱུ་མཚན་དེས་ན་རྗེ་བཙུན་ཉིད་ཀྱིས་བྱིན་གྱིས་བརླབས་པའི་བཀའ་ཡང་ཡིན་ཞིང༌། ཞལ་ནས་གསུངས་པའི་བཀའ་ཡང་མང་དུ་བཞུགས་པས། ཆོས་བདག་མཁའ་འགྲོའི་ཚོགས་རྣམས་ཀྱིས་ཀྱང༌། རྩོམ་པ་མཐར་ཕྱིན་ནས། དགོས་དོན་ལྷུན་གྱིས་གྲུབ་པར་བྱིན་གྱིས་རློབས་ཤིག ཐོག་མར་ནི་ཕུན་སུམ་ཚོགས་པ་ལྔ་ཡི་སྒོ་ནས་གླེང་བསླངས་ཏེ། མགོན་པོ་འབྲི་གུང་པའི་ཆེ་བའི་རྣམ་ཐར་ཕྱོགས་ཙམ་བརྗོད་པ་དང་འབྲེལ་བ། སྒོ་མང་སྤྱིའི་དཀར་ཆག་གི་ཚོགས་བསྟན་ཏོ། །འདི་ལ་དགོས་པ་ནི་དཀར་ཆག་སྔ་མ་རྣམས་སུ་གསལ་པོ་རང་དུ་མ་ཐོན་པའི་ཆེ་བ་རྣམས་འདིར་བཀོད་པས། གདུལ་བྱ་ཕྱོགས་རིས་མེད་པའི་དད་པའི་ས་བོན་དང་ལྡན་པ་རྣམས་ཀྱི་ངོར། ཕྱོགས་བཅུའི་རྒྱལ་བ་སྲས་བཅས་ཀྱི་དགོངས་པ་གཅིག་པས། སེམས་ཅན་རྣམས་ལ་རང་རང་གི་སྐལ་པ་དང་འཚམ་པར་ཡུལ་དུས་འདིར་བདེ་སྐྱིད་སྩོལ་ཞིང་སྟོན་པ་པོར་བྱིན་གྱིས་བརླབས་པ་ནི། སྐྱོབ་པ་འཇིག་རྟེན་གསུམ་མགོན་འབྲི་གུང་པ་ཞེས་འཛམ་གླིང་ཀུན་ཏུ་ཉི་མ་ལྟར་གྲགས་པ་གང་དེའི་སྐུ་གསུང་ཐུགས་ཕྲིན་ལས་དང་བཅས་པ་བརྒྱུད་པ་ལ་བརྒྱུད་པའི་ཆོས་ཟབ་ཅིང་ངོ་མཚར་བའི་ཚུལ་གྱིས། བཀའ་བཅས་པའི་མཛད་པ་ངོ་མཚར་རྨད་དུ་བྱུང་བ། ལྷར་བཅས་སྐྱེ་དགུའི་གཙུག་གི་ནོར་བུ། དགོས་འདོད་ཀུན་སྩོལ་རིན་ཆེན་དབང་གི་རྒྱལ་པོ་ཉིད། གཤིས་སམ་བབས་ཀྱིས་འཁོར་འདས་ཀྱི་བདེ་སྐྱིད་འབྱུང་བའི་རྒྱུ་རྐྱེན་དུ་གནས་པ་དེ། འགྲན་གྱིས་དོ་ཟླ་མེད་པའི་ཕྱག་ལེན་དུ་ལེགས་པར་བསྩལ་བ་ལྟར། འགྲོ་བ་ལྷ་མིའི་མངོན་སུམ་གྱི་སྤྱོད་ཡུལ་དུ་གྱུར་པ་དེའི་ཚེ། བཀའ་བརྒྱུད་འདི་ཉིད་ལ། མོས་གུས་གཏིང་ནས་སྐྱེས་པའི་དགའ་བ་ཆེན་པོའི་སྤྲོ་བ་ཆེན་པོ། དཔེར་ན། དབུལ་པོས་རང་ཁྱིམ་ས་འོག་ན་གཏེར་བཟང་པོ་ཡོད་པའི་སྐད་ཆ་སྙན་པོ་ཐོས་པ་ལྟ་བུ་སྐྱེས་ལ།

དེ་ནས་དོན་དུ་གཉེར་བའི་འདོད་པའི་འདུན་པ། དཔེར་ན་འབྲས་བུའི་ཤིང་བཟང་པོའི་རྩ་བ་ཚུགས་ཏེ། ཡལ་ག་དང་ལོ་མ་དང་འབྲས་བུ་རིམ་གྱིས་འབྱུང་བར་ཡིད་ཆེས་པ་ལྟ་བུ་ཐོབ་ཅིང༌། དེ་ལས་ཀྱང་རྗེས་སུ་ཡི་རང་བའི་བསོད་ནམས་ཆེན་པོ་ཕན་ཡོན་བརྗོད་ཀྱིས་མི་ལང་བ་མངོན་དུ་བྱེད་པའོ། །འདིས་མཚོན་པར་ནུས་པའི་ཉིང་དགོས། དམ་པའི་ཆོས་ཀྱི་ཉིང་ཁུར་གྱུར་པ་ནི། གནས་ལུགས་གཞིའི་ཕྱག་རྒྱ་ཆེན་པོ་རྒྱ་ཆད་ཕྱོགས་ལྷུང་དང་བྲལ་བའི་ཀུན་གཞི། བདེ་གཤེགས་སྙིང་པོ་དེ་ཉིད་ཁམས་གསུམ་འགྲོ་བ་མཐའ་དག་གི་རྒྱུད་ལ་རྒྱུན་ཆགས་པར་ཡེ་གདོད་མ་ནས་གཤིས་སམ་བབས་ཀྱི་གནས་པ་དེ། ཇི་ལྟར་ཡོད་པ་དེ་ལྟར་ཤེས་ཤིང་གོ་བར་བྱེད་པའི་རྟགས་དང༌། མཚོན་པར་བྱེད་པའི་ཕྱག་རྒྱ་དང༌། གསལ་བར་བྱེད་པའི་རྣམ་པ་དང༌། མྱོང་བར་བྱེད་པའི་ངོ་བོའི་རང་བཞིན་དུ་འཁོར་བའི་སྡུག་བསྔལ་ལ་སྐྱོ་བ་སྐྱེ་བ་དང༌། ཐར་པའི་བདེ་བ་ལ་དགའ་སྤྲོ་སོགས་སྔ་མ་བཞིན་དུ་འབྱུང་སྟེ། འདི་ཡང་གཏེར་གྱི་ཁ་བྱང་སོགས་ཀྱི་དཔེར་ན། སངས་རྒྱས་ཉིད་ཀྱིས་གསུངས་སོ། །སྨྲས་པ། གསང་ཆེན་ཕྱག་རྒྱ་ཆེན་པོ་རང་གི་སེམས། །གསང་གཏམ་ཚུལ་གྱི་མཚན་ཉིད་ཀྱི་ཐེག་པར། །གསང་བདག་རྡོ་རྗེ་འཆང་གིས་ནི། །གསང་གསུམ་ལས་བྱུང་དབང་བསྐུར་བཀར་བཏགས་སོ། །དཀོན་མཆོག་བཀྲ་ཤིས་སྒོ་མང་སྐུ་བཞིའི་དངོས། །མགོན་མེད་འགྲོ་ཀུན་རྒྱུད་ལ་ཡོད་ཅེས་པའི། །མགོན་སྐྱབས་ཁ་བྱང་ཤིང་རྟའི་སྲོལ་ཆེན་པོ། །མགོན་པོ་འབྲི་གུང་པ་ཉིད་གཞན་ལས་མཆོག །ཅེས་སོ། །གླེང་གཞི་ཕུན་སུམ་ཚོགས་པ་ལྔ་ནི། སངས་རྒྱས་བཅོམ་ལྡན་འདས་ཉིད་ཀྱིས། ཆོས་སྟོན་པའི་ཐོག་མར། གདུལ་བྱ་ཆེས་དབང་པོའི་ངོར་ཨེ་ཝཾ་ལ་སོགས་པའི་ཡི་གེའི་ཕྱག་རྒྱ་བཀས་རྟགས་ཤིང༌། བྱིན་གྱིས་བརླབས་པ་ལྟར། སྐྱོབ་པ་ཉིད་ཀྱི་དགོངས་པའང༌། འཁོར་འདས་ཐམས་ཅད་ཕུན་སུམ་ཚོགས་པ་ལྔར་གནས་པར་བཞེད་པས། སྐབས་འདིར་སྦྱོར་བ་ཡང་རིགས་ཤིང་འཐད་ལ་འོས་པས་བཤད་པར་བྱ་བ་འདི་ལྟ་སྟེ།

སྟོན་པ་དང༌། འཁོར་དང༌། དུས་དང༌། གནས་དང༌། ཆོས་ཕུན་སུམ་ཚོགས་པ་རྣམས་སོ། །དེ་ལ་སྟོན་པ་ཕུན་སུམ་ཚོགས་པ་ནི། སྲིད་པ་གསུམ་ན་འགྲན་ཟླ་དང་བྲལ་བའི་རྟེན་མཆོག་ངོ་མཚར་ཅན་འདི། བསྐྲུན་པར་མཛད་པའི་སྟོན་པ་ནི། ཕྱོགས་བཅུའི་རྒྱལ་བ་སྲས་བཅས་ཐམས་ཅད་ཀྱི་ཐུགས་རྗེས་སྤྲུལ་པའི་སྐུ། མི་ཡི་གཟུགས་ཅན་དུ་བྱོན་པ། འབྲི་གུང་འཇིག་རྟེན་གསུམ་གྱི་མགོན་པོ་དེ་ཉིད་ཀྱིས། རྒྱལ་བས་ལུང་བསྟན་པ་དང༌། ཡེ་ཤེས་ཀྱི་གཟིགས་ངོ་དང་མཐུན་པར། ཐོག་མར་སྔོན་མེད་ཀྱི་ཤིང་རྟའི་སྲོལ་གཏོད། སྐུའི་བྱིན་གྱིས་བརླབས་པའི་གདུང་རབས་དང༌། གསུང་གི་གནང་བ་ཐོབ་པའི་སློབ་མའི་མཆོག་རིམ་པར་བྱོན་པ་རྣམས་ཀྱིས་བར་སྐབས་སུ་དར་ཤིང་རྒྱས་པར་མཛད། ཐུགས་ཀྱི་སྤྲུལ་པར་བསྟན་ཞིང༌། དྲི་མ་མེད་པའི་གདུང་རྒྱུད་དུ་སླར་ཡང་འཁྲུངས་པ། ཀུན་དགའི་མཚན་ཅན་ཉིད་ཀྱིས་བཀའ་སྲོལ་མི་ནུབ་པའི་རྒྱལ་མཚན་གཙུག་རྒྱན་གྱི་ནོར་བུ་ལྟར་མངོན་པར་མཐོ་ཞིང་དགོས་འདོད་སྩོལ་བའི་རིན་ཆེན་དབང་གི་རྒྱལ་པོ་ཁྱད་པར་འབྱེད་ཆོས་དང་ལྡན་པ་འདིས་བདག་པོའི་རྐྱེན་མཛད་པའོ། །འཁོར་ཕུན་སུམ་ཚོགས་པ་ནི། དབོན་སྲས་སྒོམ་པ། སྒོམ་པ་བྱང་ཆུབ་སོགས་དང་ཚུལ་མཚུངས་པ་དུས་འདིར་ཡང༌། དཔལ་གསང་བའི་བདག་པོ་ཉིད་ཀྱིས་ངེས་པར་བྱིན་གྱིས་བརླབས་པའི་ཡིད་ཆེས་ཀྱི་ཡོན་ཏན་གྱིས་ཕྱུག་པ། དབོན་པོ་མགོན་པོ་རྒྱལ་མཚན་སྐུ་འཁོར་དང་བཅས་པ་དང༌། མཁན་སློབ་ཆོས་གསུམ་སོགས་ཐུགས་ཀྱི་སྲས་དམ་པ་རྣམས་ཡིན་ནོ། །དེ་བཞིན་དུ་སྤྲུལ་པའི་བཟོ་བོ་ཡང༌། སྔོན་གྱི་མ་ཎི་བྷ་དྲ་དང་ཚུལ་མཚུངས་པ་དང་བི་ཤྭ་ཀརྨས་བྱིན་གྱིས་བརླབས་པའི་རྣམ་ཐར་ཅན་ཤར་ཕྱོགས་བྱར་ཡུལ་གྱི་དབོན་མོ་ཆེ། སྤྲུལ་སྐུ་རྡོ་རྗེ་རྒྱལ་མཚན་འཁོར་དང་བཅས་པའོ། །ཐུན་མོང་མ་ཡིན་པའི་འཁོར་ནི། སྔོན་གྱི་དུས་སུ་རྒྱལ་ཆེན་རྣམ་ཐོས་སྲས་ཀྱིས། སྐྱོབ་པའི་དགོངས་པ་ཇི་ལྟ་བ་བཞིན་བསྒྲུབས་པ་ལྟར་དུས་འདིར་ཡང་མགོན་པོ་ལྕམ་དྲལ།

ལས་མཁན། ཨ་ཕྱི་འཁོར་དང་བཅས་པ་རྣམས་ཏེ། གཙོ་འཁོར་ཐུན་མོང་བ་དང༌། ཐུན་མོང་མ་ཡིན་པ་འདི་རྣམས་ཀྱིས། སྐུ་ཆེ་བའི་ཡོན་ཏན་གྲགས་པ་དང༌། མ་གྲགས་པ་རྣམས་འོག་ནས་ཞིབ་པར་འཆད་དོ། །དུས་ཕུན་སུམ་ཚོགས་པ་ནི་རྒྱལ་བའི་བསྟན་པ། ལོ་ལྔ་བརྒྱ་པ་ཕྲག་བཅུར་གནས་པར་གསུངས་པ་དེའི་ལུགས་ཀྱི་འབྲས་བུའི་ལྔ་བརྒྱ་ཕྲག་གསུམ་ཐལ་ནས། སྒྲུབ་པའི་ལྔ་བརྒྱ་གསུམ་གྱི་ཐོག་མ། ལྷག་མཐོང་གི་དུས་སུ་ནི། སྐྱོབ་པ་ཉིད་ཀྱིས་སྲོལ་ཕྱེ་བ་ཡིན་ལ། དེ་བཞིན་དུ་འདིར་ཡང༌། སྒྲུབ་པའི་ལྔ་བརྒྱ་ཐ་མ། ཚུལ་ཁྲིམས་བསླབ་པའི་དུས་ཡིན་པར་བརྩི་དགོས་ཏེ། བསྟན་རྩིས་ལ་བཞེད་པ་འགའ་ཡོད་ནའང༌། སྐྱོབ་པའི་བཞེད་པ་དུས་འཁོར་དང་མཐུན་ཞིང༌། དུས་འཁོར་བའི་ལུགས་ཀྱི། སྟོན་པས་རྩ་རྒྱུད་གསུངས་ནས། དེང་སང་གི་བར་ལོ་ཉིས་སྟོང་བཞི་བརྒྱ་ཙམ་སོང་སྟེ། ཆོས་རྒྱལ་རིགས་ལྡན་ཉི་ཤུ་རྩ་བཞིས་ལོ་བརྒྱ་ཕྲག་རེ་རེར་ཆོས་བསྟན་ཟིན་པ་ལས་སོ། །འདི་ནི་ཕྱིའི་དུས་གྲགས་ཚོད་ལྟར་ཡིན་ལ། ནང་དང་གསང་བའི་དུས་ནི་འཆད་པར་འགྱུར་རོ། །གནས་ཕུན་སུམ་ཚོགས་པ་ནི། རྒྱལ་བ་སྲས་བཅས་ཀྱི་ལུང་བསྟན་ཞིང་བྱིན་གྱིས་བརླབས་པའི་གནས། འབྲི་གུང་དཔལ་གྱི་ནགས་ཁྲོད། སངས་རྒྱས་སྟོང་གི་ཆོས་འཁོར་བསྐོར་བའི་གནས། ཡུལ་ཝཱ་རཱ་ཎ་སཱི་དང་ཆོས་མཚུངས་པའོ། །ཆོས་ཕུན་སུམ་ཚོགས་པ་ནི། དོན་གྱི་གཙོ་བོ། རྟེན་མཆོག་ངོ་མཚར་ཅན་ལྷ་མི་ཐམས་ཅད་ཀྱི་བསོད་ནམས་ཀྱི་ཞིང་དུ་གྱུར་པ། སྔོན་འཇིག་རྟེན་གྱི་ཁམས་སུ་གཞན་སུས་ཀྱང་མཛད་པ་མ་མཐོང་མ་ཐོས་མ་གྲགས་སྟེ། རྒྱུ་ལྷ་མིའི་རིན་པོ་ཆེ་ལས་གྲུབ་ཅིང༌། བཀོད་པ་ཕྱི་མཆོད་རྟེན། ཆོས་སྐུ་སྤྲོས་བྲལ་གྱི་རྣམ་པ་ལ། འོག་རྡོ་རྗེའི་ས་གཞི་ནས་སྟེང་ཏོག་གི་བར། མཚན་ཉིད་ཐམས་ཅད་ཡོངས་སུ་ཚང་བ་རྒྱན་གྱི་རྣམ་པ་མ་ལུས་པས་སྤྲས་པ། བུམ་པའི་ཞབས་བང་རིམ་དྲུག་སྒོ་མང་གིས་མཛེས་པ་ནི། སྤྲུལ་པའི་སྐུའི་རྣམ་པ་སྟེ། སྤྲུལ་སྐུ་ཤཱཀྱ་ཐུབ་པ་བལྟམས་དུས་སེར་སྐྱའི་གྲོང་ཁྱེར་དུ་བསྒྲུབས་པའི་བཀྲ་ཤིས་འབྱུང་བ་དང་ཆོས་མཚུངས་པའོ། །འདི་ལ་བཞུགས་པའི་ལྷ་སྐུའི་ཚོགས་ནི།

སངས་རྒྱས་བསྟན་པ་འདི་ལ་གྲགས་པའི་མདོ་སྔགས་ཀྱི་སྐུའི་རིགས་མ་ལུས་པར་ཚང་བ་ལོངས་སྤྱོད་རྫོགས་སྐུའི་རྣམ་པ་མཚོན་པ་སྟེ། མཚན་ཉིད་དང་རྣམ་པ་ཀུན་ལྡན་འདི་ཡང་རྒྱུ་རིན་པོ་ཆེ་ལས་རང་གྲུབ་ཡེ་ཤེས་ཀྱི་རང་གཟུགས་ལྟ་བུར་བྱོན་པ་ནི་ལྷན་ཅིག་སྐྱེས་པ་ངོ་བོ་ཉིད་སྐུ་སྟེ། འདི་ལྟ་བུ་ལྷ་མི་གཞན་སུས་ཀྱང་མཛད་མ་ནུས་ལ་སྐྱོབ་པ་འདི་ཉིད་ཀྱི་བཀའ་སྲོལ་ཁྱད་པར་ཅན་དུ་བྱོན་པས་ན། འགྲན་ཟླ་དང་བྲལ་བའི་ངོ་མཚར་ཅན་ཞེས་གྲུབ་པའོ། །འོ་ན་རྒྱལ་བ་སྲས་བཅས་གཞན་སུས་ཀྱང་མ་མཛད་པར། བརྒྱུད་པའི་སྲོལ་འདི་བ་ལ་བཀའ་བབ་ཏུ་འབྱུང་བའི་རྒྱུ་མཚན་ཅི་སྙམ་ན། དེ་ནི་གླེང་བསླང་པ་དེ་ཉིད་ཀྱིས་ལན་བཏབ་པའི་སྒོ་ནས། མགོན་པོ་འབྲི་གུང་པ་ཆེ་བའི་ཡོན་ཏན་ཕྱོགས་ཙམ་བརྗོད་པར་བྱ་སྟེ། འདི་ལ་ཐོག་མར་ལོག་རྟོག་ངན་པ་བསལ་བ་དང༌། དེའི་འོག་ཏུ་ཆེ་བའི་ཁྱད་པར་ཡིད་ཆེས་པའི་ཚད་མ་དང་སྦྱར་དགོས་པས། སྐྱོ་མ་སྔ་བཙན་གྱི་ངན་རྟོག་སྤང་བར་བྱ་བ་འདི་ལྟ་སྟེ། འདི་ན་ལ་ལ་དག་དྭགས་པོ་བཀའ་བརྒྱུད་ལ་གྲགས་པའི་ཕྱག་རྒྱ་ཆེན་པོ་དང༌། ནཱ་རོ་ཆོས་དྲུག་དང༌། ས་ལམ་གྱི་རིམ་པ་དང༌། བདེ་མཆོག་གི་གནས་ཆེན་སོགས་ལ་ཡིད་བརྟན་མི་རུང་སྟེ། ས་པཎ་ལ་སོགས་པའི་མཁས་པས་དགག་པ་མཛད་པ་དང༌། ཐོས་པ་མེད་པའི་ཀུ་སཱ་ལི་བ་དག་གི་འདོད་པས་མཆོག་ཏུ་བཟུང་བ་ཙམ་ཡིན་ནོ་སྙམ་དུ་སེམས་ཤིང༌། ཚིག་གི་ལམ་ནས་བག་མེད་པར་འཛེར་ཏོ། །དེ་ལྟར་བསམ་བློར་ཤར་ཞིང་ངག་ཏུ་སྨྲ་བ་དེ་དག་ནི། དམ་པ་མ་ཡིན་པའི་བླ་མས་ཟིན་ཅིང༌། ལོག་པའི་གཡང་ས་ཆེན་པོར་ཞུགས་པས། ཐེག་ཆེན་ཆོས་སྤང་པའི་ཉེས་པ། སེམས་ཅན་དམྱལ་བ་ཆེན་པོ་ཡང་ལྟུང་བ། འཕགས་པ་བརྒྱད་སྟོང་པའི་དམྱལ་བའི་ལེའུ་དང༌། སོར་འཕྲེང་གི་མདོ་དང༌། མྱང་འདས་དང༌། དཔལ་ཕྲེང་གི་མདོ་སོགས་དང༌། རྒྱུད་བླ་དང༌། མདོ་སྡེ་རྒྱན་དང༌། ཤེར་ཕྱིན་མངོན་རྟོགས་རྒྱན་གྱི་སྐབས་གཉིས་པ་སོགས་ནས་གསུང་བའི་ཉེས་དམིགས་ཆེན་པོ་དེ་ལྟ་བུ་ཡོད་པས།

ཐེག་ཆེན་བརྒྱུད་པའི་བཀའ་སྲོལ་འདི་ལ་སྤྱིར་ཡང༌། ཀུ་རེ་དང༌། བཞད་གད་དང༌། རྗེས་བཟློས་ཙམ་གྱིས་ཀྱང་སྐུར་བ་འདེབས་མི་རུང་ལ། ཁྱད་པར་རྗེ་བཙུན་ས་པཎ་གྱི་དགོངས་པ་རང་ཕྱོགས་འཛིན་མཁན་དང༌། གཞན་ཕྱོགས་པ་གཉིས་ཀས་མ་གོ་བས། འཁྲུལ་གཞི་ལངས་ཤིང་ཉེས་པའི་ཚོགས་མཆེད་པ་ཡིན་པས། དེ་སྤང་བའི་ཕྱིར་ཕྱོགས་ཙམ་བཤད་པར་བྱ་སྟེ། སྡོམ་གསུམ་རབ་དབྱེ་ནས། ཕྱག་རྒྱ་ཆེན་པོའི་དཔྱད་གཞི་མཛད་པ་དེ། གང་ཟག་གི་སྐྱོན་ལ་སྦྱོར་གྱི་ཆོས་ཀྱི་སྐྱོན་ལ་སྦྱོར་རྒྱུ་མིན། ཡིན་ན་ས་པཎ་རང་གིས་རྒྱ་ནག་རི་བོ་རྩེར་ལྔར་གསུངས་པའི་རྟོགས་ལྡན་རྒྱན་པའི་དྲིས་ལན། ཕྱག་རྒྱ་ཆེན་པོའི་མིག་ཐུར་ན་བཞུགས་པ་དེ་དང་འགལ་བ་འདུག་གམ་ངེས་པར་གཟིགས་དགོས། ནམ་མཁའ་འབུམ་གྱི་དྲིས་ལན་ན། ཕྱག་རྒྱ་བ་སྤྱི་སྤོམ་ལ་ཟུར་ཟ་མཛད་པ་འདྲ་བ་ནི། ཐབས་ཟབ་མི་ཟབ་དང་སྦྱར་ནས། མདོ་རྒྱུད་སོ་སོར་འབྱེད་དགོས་རྒྱུ་ཡིན་པ་ལ། སྤྱི་སྤོམ་དེས་མདོ་རྒྱུད་ཀྱི་དབྱེ་བ་མི་ཕྱེད་ཅེས། ཐ་སྙད་ཚིག་ཙམ་ལ་སྐྱོན་དུ་བཟུང་བ་ཡིན། སྒོམ་པ་ཡིད་བྱེད་དང་བྲལ་བ་རྒྱ་ནག་ཧ་ཤང་གི་ལུགས་ཡིན་ཞེས། ས་པཎ་གྱི་དགོངས་པར་འཆད་པ་ནི། ས་པཎ་རྨི་ལམ་དུ་ཡང་མི་རུང་བར་དགོངས་པ་ལ། གཞན་གྱི་རྒྱབ་རྟེན་འདི་ལ་ཁ་གཡར་ནས། དེང་སང་གི་སྒོམ་ཆེན་ཕལ་ཆེར་འཁྲུལ་ལ། ལམ་འབྲས་པ་མ་འཁྲུལ། གསུང་ལོ་སྐད་མཛད་པ་འདིའི་གཏིང་གཏན་མ་གོ་བར། ཐོས་བསམ་སྔོན་སོང་གི་མཁས་རློམ་ཕར་ཆེར། ཅི་ཡང་ཡིད་ལ་མི་བྱེད་པ་ཧ་ཤང་གི་སྒོམ་ཞེས་རླུང་ལྟར་དུ་སྒྲོག་པ་ནི། བདུད་ཀྱིས་ཁ་ཕྱེ་བ་སྟེ། ནམ་མཁའ་འབུམ་གྱི་དྲིས་ལན་ཉིད་ན། གོལ་ས་རྣམས་བཤད་པའི་རྗེས་ལ། གང་ལ་ཡང་མི་གནས་པར་བྱ། མི་གནས་པས་མཚན་མ་མི་སྐྱེ་སོགས་དང༌། དྲན་པ་མེད་ཅིང་ཡིད་ལ་བྱ་བ་མེད་པས་སངས་རྒྱས་རྗེས་དྲན་དུ། མིང་བཏགས་པ་ཡིན་ཞེས་གསུངས་པས། ས་པཎ་ལ་བརྩི་ན་གསུང་དེ་ཀས་འགྲུབ་པ་ཡོད། ལར་ལམ་འབྲས་པ་རྣམས་ཀྱང༌། ལམ་འབྲས་ལྟ་བའི་ལ་དོར་དང༌།

བརྗོད་བྲལ་གྱི་སྒོམ་ལ་ཐུགས་རྟོག་ཆུག་ལ། ཐུགས་གཟུ་བོར་གནས་པས། གཏམ་དྲང་པོར་གསུངས། ལམ་སྐོར་གྱི་མཆོད་རྟེན་དྲུང་ཐོབ་དང༌། ཕྱག་རྒྱ་ཆེན་པོ་ན་ཇི་ལྟར་འདུག ཡང་ནཱ་རོ་ཆོས་དྲུག་ཅེས་བྱའི་ཁྲིད། །མི་ལ་ཡན་ཆད་དེ་ལས་མེད། །ཅེས་པའི་ཚིག་འདི་མ་གོ་བར་དེང་སང༌། དྭགས་པོ་བཀའ་བརྒྱུད་ཀྱི་ནཱ་རོ་ཆོས་དྲུག་ཚད་ལྡན་མིན་པའི་གོ་བ་བྱེད་པ་ནི། ཤིན་ཏུ་ཡང་ནོར་ཚབས་ཆེས་པ་ཡིན་ཏེ། གཞུང་དེའི་གོ་བ་ནི། རྗེ་བཙུན་མི་ལ་ཡན་ཆད་ལ་ནཱ་རོ་ཆོས་དྲུག་ལས་ལྷག་པའི་གསང་སྔགས་ཀྱི་ཁྲིད་ཡོངས་རྫོགས་ཞལ་གསལ་མེད་པས། ཁྱེད་ནཱ་རོའི་བརྒྱུད་འཛིན་ཡིན་པས། དེ་ལ་གཙོ་བོར་མཛད་པར་རིགས། ཞེས་པའི་དོན་ཡིན་གྱི། ནཱ་རོ་ཕྱིན་ལ་དེ་མེད་ཟེར་རྒྱུ་ཡིན་ན། ནཱ་རོ་ཆོས་དྲུག་ལུགས་གསུམ་ཐོས་དང་དངོས་སུ་འགལ། གཞན་ཡང་ས་སྐྱ་པ་ནཱ་རོའི་ཆོས་དྲུག་ལ་ཐུགས་ཞེན་ཆེ་བས། གཞུང་གི་གོ་བ་ཕྱིན་ཅི་ལོག་དེ་འདྲ་མི་གསུངས་བར་ཞུ། ཡང་གངས་ཅན་དང༌། ཏི་སེ་གཉིས་མི་གཅིག་གསུངས་པ་ལ་འཁྲུལ་ནས། ད་ལྟའི་གངས་ཏི་སེ་འདི་གངས་ཏི་སེ་མིན་ཞེས་གསུངས་པར། རང་གཞན་གཉིས་ཀས་ནོར་བ་མང་བས། ས་པཎ་གྱི་བཞེད་པ་ལ། ད་ལྟ་སྔ་རིས་སྟོད་ཀྱི་གངས་ཏི་སེ་འདི་གངས་ཏི་སེ་ཉིད་ཡིན་ཏེ། གནས་གཏན་ཡན་ལག་འབྱུང་འཁོར་བཅས་བཞུགས་པ་དང༌། ཆོས་སྐྱོང་གི་བསྟོད་པར་ཡང༌། ཁྱོད་བཞུགས་ཏི་སེའི་གངས་རི་ལ། །ཞེས་གསུངས་པ་ཡང༌། བདེ་མཆོག་གི་གནས་ཆེན་དུ་གསུངས་པ་དང་སྦྱོར་བའི་དགོངས་པའོ། །གཞན་ཡང་དེང་སང་སྒོམ་བྱེད་པའི་དུས་མིན་པའི་གྲུབ་མཐའ་འཆའ་བར་མཛད་ནས། ལྷག་བསམ་བསྐུལ་བའི་མདོ་ལས། མ་བསྒོམས་པའི་ཁ་བཤད་ཀྱི་ཉེས་དམིགས་ཤིན་ཏུ་མང་བར་གསུངས་པ་དེ་རྣམས་དང༌། ཤནྟི་པས། ཏིང་ངེ་འཛིན་གྱི་རོ་མ་མྱོང་པར། ཐོས་པ་དང་བསམ་པའི་ཤེས་རབ་ལ་ཆགས་བཞིན་དུ་འཆི་བའི་དུས་བྱེད་པར་མ་གྱུར་ཅིག ཅེས་གསུངས་པ་དེ་ཇི་ལྟར་དྲང༌། ཤེར་ཕྱིན་གྱི་མདོ་རྒྱས་འབྲིང་སྡུས་གསུམ་ཀ་ལས།

མ་འོངས་པའི་དགེ་སློང་ལུག་ལྟར་ལྐུགས་པའི་རང་བཞིན་ཤེས་རབ་འཆལ་བ་དག ལུས་མ་བསྒོམས། སེམས་མ་བསྒོམས་པར། འདི་ལྟར་གཟུགས་འཇིག་པ་ནི། གཟུགས་མི་རྟག་པའོ་ཞེས། ཤེས་རབ་ཀྱི་ཕ་རོལ་ཏུ་ཕྱིན་པའི་གཟུགས་བརྙན་སྟོན་པར་འགྱུར་རོ། །ཞེས་གསུངས་པ་དེ་ལའང་ཐུགས་རྟོག་ཆུག་ཅིག །ཡང་ཐོས་པའི་རྗེས་ལ་བསྒོམ་དགོས་ཀྱི། དེང་སང་མཚན་ཉིད་མ་བསླབས་པར་སྒོམ་བྱེད་པ། ལག་རྡུམ་བྲག་ལ་འཛེག་པ་དང་འདྲ་བསམ་དུ་བློ་ལ་འཆར་ཞིང་སྨྲ་མོད། རང་རེ་ཚོའི་དེང་སང་གི་སློབ་གཉེར་བྱེད་ལུགས་འདི། རྒྱལ་བས་གསུངས་པའི་ཐོས་པའི་དོན་དུ་ཅི་ལྟར་འགྲོ་ལེགས་པར་གཟིགས་ཤིག གཞུང་ལུགས་བརྒྱ་ཕྲག་འཛིན་པ་དང༌། དོན་སློབ་པ་དང༌། ལྟ་ངན་རིགས་པས་སུན་འབྱིན་པ་རྣམས་དེང་སང་ཅི་ལྟར་ཡོད་ལགས་སམ། རང་རེ་ཚོའི་རིགས་པ་ཁོ་ནར་ཚིག་ནོར་སྒུག་པ་འདི་ལ་ནི། མུ་སྟེགས་ཀྱི་རྟོག་གེ་མཁན་པོའི་སྐྱོན་དུ་བལྟ། བསྡུས་པ་རྩ་བའི་མིང་དང༌། བདེ་མི་བདེ་སོགས་ནི་རྒྱ་གར་མཁས་པའི་ཆོས་ལ་མེད། ཐལ་སྐད་འམ་གཅིག་ཟེར་བའི་ཀུ་ཅོ་འདོན་པ་ནི། ས་པཎ་ཡན་ཆོད་མ་བྱུང་ངོ༌། །ཡང་ཚུལ་ཁྲིམས་ལ་གཅེས་པར་དགོས་པ་བསྟན་པའི་རྩ་བ་རང་ཡིན་མོད། དེང་སང་ཚུལ་ཆོས་ཙམ་གཙོ་བོར་བྱེད་པའི་བསླབ་བྱ་འདི་ཡང༌། འདུལ་བ་ནས་གསུངས་པའི་ཕྱིར་བཅོས་གལ་ཆེ་བ་རྣམས་དང་འདོད་ཆུང་ཆོག་ཤེས། སྦྱངས་པའི་ཡོན་ཏན་ལ་གང་དུ་ཡང་མི་བརྩི་བའི་གནད་ཆུང་ལ་ཐུགས་རྩོལ་ཆེན་པོ་མཛད་པ་འདི་རྩ་བ་བོར་ནས། ཡལ་ག་ལ་འཇུ་བ་བདུད་ལས་སུ་གསུངས་པ་དང་འདྲ་བ་མ་ཡིན་ནམ་ཐུགས་གཟུ་བོས་ཆོད་ཅིག དེ་ལྟར་ཐོས་བསམ་པ་དང༌། ཉམས་ལེན་པ་སུ་ཡིན་ཡང༌། མི་རིགས་པའི་གཟུགས་ལའང་མི་རིགས་ན། །ཐེ་ཚོམ་ཟ་བའི་ཆོས་ལ་སྨོས་ཅི་དགོས། །དེ་ཕྱིར་བཏང་སྙོམས་བཞག་ལ་ཉེས་པ་མེད། །ཅེས་གསུངས་པ་ལྟར་འདིར་བཀོད་ཀྱིས། གང་ཟག་དང་ཆོས་ལ་སྡང་ཤུགས་ནི་བསྟན་ནས་མེད་ཀྱི། འོན་ཀྱང་དྭགས་པོ་བཀའ་བརྒྱུད་ཀྱི་ཆེ་འདོན་ལ། ཐོག་མར་ལོག་རྟོག་སྤང་ཕྱིར་སྨྲས་པའོ། །ད་ནི་བརྒྱུད་པའི་བཀའ་བབ་འདི་ཉིད་ཀྱི་ཆེ་བའི་རྣམ་པར་ཐར་པ་སྐབས་སུ་བབ་པ་ཕྱོགས་ཙམ་ཞིག

།གཅམ་བུའི་ཚུལ་མ་ཡིན་པའི་གནས་ཚུལ་བརྗོད་པར་བྱ་སྟེ། དེའི་རྒྱུ་མཚན་ཡང༌། བདག་ཅག་གི་བླ་མ་དམ་པའི་གསུང་ལས་ཀྱང༌། སྤྱིར་རྒྱ་གར་འཕགས་པའི་ཡུལ་ནས། དམ་པའི་ཆོས་ཀྱི་བཀའ་བབ་བོད་ཡུལ་ཕེབས་པའི་སྲོལ། ཚད་ལྡན་ཇི་སྙེད་པ་འདི་དག་གི་ནང་ནས། མངའ་བདག་མར་པ་ནས་བརྒྱུད་པའི་སྒྲུབ་བརྒྱུད་ཀྱི་སྲོལ་ཆེན་པོ་འདི་ནི་གངས་ཅན་བསྟན་པའི་སྙིང་པོ་རྩོད་བྲལ་ཡིན་ཞེས་གསུངས་ལ། ལྷག་པར་དགེ་སློང་འཚོ་བྱེད་ལུང་བསྟན་བརྙེས་པ་སོགས་ཀྱི་རྣམ་ཐར་དང༌། འབྲི་གུང་འཇིག་རྟེན་མགོན་པོ་ཉིད། སིངྒ་གླིང་གི་དགྲ་བཅོམ་དང་པཎ་ཆེན་ཤཱཀྱ་ཤྲཱིའི་ལོ་རྒྱུས་ལ་བརྟེན་ནས། མགོན་པོ་ཀླུ་སྒྲུབ་ཀྱི་ཐུགས་ཀྱི་སྤྲུལ་པ་ཡིན་ཚུལ་རྣམས་ཡང་ཡང་གསུངས་ཤིང༌། གཞན་ཡང་སྐྱོབ་པ་ཉིད་དང༌། ཐུགས་རྒྱུད་གཅིག་པའི་རྒྱུ་མཚན་ཡིད་ཆེས་པ་འགའ་ཞིག་བདག་ཉིད་རང་ལ་ཡོད་པས། དེ་རྣམས་གཞིར་བཞག་ཏུ་བྱས་ལ། ཚིག་གི་ཟུར་ཕྱིན་པའི་གོ་རིམ་ནི་འདི་ལྟ་སྟེ། མདོ་སྡེ་སྙིང་རྗེ་ཆེན་པོ་པད་དཀར་ལས། མངའ་བདག་ཁྲི་རལ་ལུང་བསྟན་པའི་རྗེས་སུ། བྱང་ཕྱོགས་སུ་དགེ་སློང་འཚོ་བྱེད་ཅེས་པ་ཐེག་ཆེན་པ་ཞིག་འབྱུང་སྟེ། དེས་སངས་རྒྱས་ཀྱི་མཆོད་རྟེན་ཆེན་པོ་ཞིག་པ་འཆོས་ཤིང༌། གསེར་གྱིས་བརྒྱན་པ་ལ་སོགས་པ་བྱེད་ཅིང་བདེ་བ་ཅན་དུ་སྐྱེའོ། །བྱང་ཕྱོགས་ཀྱི་རྒྱུད་ན་གྲོང་ཤིང་ཀུན་སྐྱེ་བ་ཞེས་བྱ་བར། ཚེམས་མཆེ་བ་ལ་མཆོད་པ་རྒྱ་ཆེན་པོ་བྱེད་ཅིང༌། དགེ་སློང་ཁྲིམས་ལྡན་མང་དུ་འབྱུང་སྟེ། ཐམས་ཅད་ཐེག་པ་གསུམ་གྱིས་མྱ་ངན་ལས་འདའ་སྟེ། དེ་རྣམས་ཀྱིས་ངའི་བསྟན་པ་རྒྱས་པར་བྱེད་པར་འགྱུར་གྱི་མྱ་ངན་མ་བྱེད་ཅེས་གསུངས་པ་འདིས་ནི། དྭགས་པོ་བཀའ་བརྒྱུད་རྒྱལ་བའི་བསྟན་འཛིན་གྱི་གཙོ་བོར་ལུང་བསྟན་པ་ཡིན་ཏེ། བུ་སྟོན་བསྟན་པའི་མངའ་བདག་གིས་ཀྱང་འདི་ལྟར་དུ་བཤད་དོ། །ལུང་སྔ་མ་སྒམ་པོ་པ་དང་ཕྱི་མ་འབྲི་གུང་པའི་ལུང་བསྟན་དུ་ངེས་ལ། ཡང་རྔ་བོ་ཆེའི་མདོ་དང༌།

སྤྲིན་ཆེན་པོའི་མདོ་དང༌། ལང་ཀར་གཤེགས་པ་དང༌། འཇམ་དཔལ་རྩ་རྒྱུད་དང༌། མགོན་པོ་མངོན་འབྱུང་གི་རྒྱུད་དང༌། དུས་ཀྱི་འཁོར་ལོའི་རྒྱུད་ཕྱི་མ་རྣམས་སུ་མགོན་པོ་ཀླུ་སྒྲུབ་ལུང་བསྟན་ལ། ཁྱད་པར་དུ། རྔ་བོ་ཆེ་དང༌། སྤྲིན་ཆེན་ལས། ལི་ཙ་བྱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བ་འདི་ཀླུ་སྒྲུབ་ཏུ་གྱུར་ནས། ངའི་བསྟན་པ་རྒྱས་པར་བྱེད་ཚུལ་དང༌། ཡང་དེ་གྲོང་ཁྱེར་དམག་གིས་མི་ཚུགས་པར་ངའི་མིང་འཆང་བའི་དགེ་སློང་འགྱུར་ཞེས་སོགས་དང༌། བསྟན་པ་ལོ་བརྒྱད་ཅུ་པར་གྱུར་པའི་ཚེ་ན་དགེ་སློང་བློ་འཆང་ཞེས་བྱ་བར་འགྱུར་ཏེ། ཆོས་ཀྱི་སྐུ་རྟག་བརྟན་ཐེར་ཟུག་པའི་ཚུལ་ཟབ་མོ་སྟོན། ཞེས་སོགས་རྒྱས་པར་མདོ་སྡེ་དེ་དག་ཉིད་དུ་གཟིགས་པས་མཁྱེན་པ་ལྟར། སྐྱོབ་པ་འཇིག་རྟེན་མགོན་པོའི་རྣམ་ཐར་བཟང་པོ་འདི་རྣམས་ལུང་བསྟན་པར་ཤེས་པར་བྱ་སྟེ། སངས་རྒྱས་ཉིད་ཀྱི་སྤྲུལ་པ་རྒྱལ་སྲས་ལི་ཙ་བྱི་དང༌། དེའི་སྤྲུལ་པ་སློབ་དཔོན་ཀླུ་སྒྲུབ་ཡིན་པ་ནི། བསྟན་འཛིན་ཆེན་པོ་རྣམས་ཀྱིས་མཐུན་གྲུབ་ཡིན་ལ། འཇིག་རྟེན་མགོན་པོ་འདི་པ། ཀླུ་སྒྲུབ་ཀྱི་ཐུགས་ཀྱི་སྤྲུལ་པ་ཡིན་པ་ནི། པཎ་ཆེན་ཤཱཀྱ་ཤྲཱི་བོད་དུ་འབྱོན་པའི་དུས་སིངྒ་གླིང་གི་དགྲ་བཅོམ་པས་མེ་ཏོག་གསུམ་མི་རྙིང་པར་བྱིན་གྱིས་བརླབས་ནས་བསྐུར་ཏེ། གཅིག་ཀླུ་སྒྲུབ་ཀྱི་སྐྱེ་བར་གཏོད་ཅིག་གསུངས་པ་ལས། ཕྱིས་བོད་དུ་ཕེབས་པའི་ཚེ། རྗེ་བཙུན་སྒྲོལ་མའི་ལུང་བསྟན་ལས། འབྲི་གུང་འཇིག་རྟེན་མགོན་པོ་ཀླུ་སྒྲུབ་ཀྱི་སྐྱེ་བ་ཡིན་པའི་ངེས་ཤེས་རྙེད་ནས། མེ་ཏོག་ཕུལ་ཞིང༌། པཎ་ཆེན་དང་སྐྱོབ་པ་གཉིས་མཆིད་ཀྱི་ཡི་གེ་སྐྱེས་བསྐུར་ལན་མཛད་ཚུལ་རྩོད་མེད་དུ་གྲགས་པས་སོ། །གཞན་ཡང་འདི་ལ་ཡིད་ཆེས་རྒྱལ་བའི་ལུང་དུ་གྱུར་པ་ནི། རྔ་བོ་ཆེའི་མདོ་དང་མྱང་འདས་དང༌། སོར་མོའི་ཕྲེང་བ་ལ་ཕན་པའི་མདོ་སོགས་སྙིང་པོ་ངེས་དོན་གྱི་བཀའ་རྣམས་ལ། དགོངས་གཅིག་གི་གྲུབ་མཐའ་རྣམས་ལུང་བསྟན་པ་དང༌།

དེ་ཡང་བསྟན་པ་ལོ་བརྒྱད་ཅུ་པའི་དུས་ཡིན་པར་གསུངས་པ་དང༌། རྡོ་རྗེའི་གསུང་ལས། དེང་སང་དྲུག་བཅུ་ཁ་རལ་དུ་མ་སླེབ། བརྒྱད་ཅུ་པའི་དུས་ཡིན་གསུངས་པ་དང༌། རང་འགྲིག་ཏུ་བྱུང་བ་དང༌། འཇམ་དཔལ་རྩ་རྒྱུད་ལས། སྟོན་པའི་གསུང་རབ་ས་སྟེང་དུ། །དུས་མཐའ་འཇིག་རྟེན་རྣམ་པ་ནི། །སྡོམ་བརྩོན་རྒྱལ་པོའི་ཚུལ་གྱིས་ནི། །འབྱུང་བར་འགྱུར་བ་ཐེ་ཚོམ་མེད། །ཅེས་གསུངས་པ་དང༌། སྡོམ་བརྩོན་དང༌། རྒྱལ་པོ་མང་བ་ཞིག་ལུང་བསྟན་པའི་མཐར། །སྡོམ་བརྩོན་ཐམས་ཅད་བསྒྲགས་པ་ཡང༌། །སྟོན་པའི་བསྟན་པ་གསལ་བྱེད་པ། །སྟོན་པའི་གཟུགས་བརྙན་ཡིད་དུ་འོང༌། །བྱེད་པར་འགྱུར་བ་ཐེ་ཚོམ་མེད། །ཐམས་ཅད་བྱང་ཆུབ་ལུང་བསྟན་ཏེ། །ང་ཡི་བྱང་ཆུབ་མཆོག་ཐོབ་འགྱུར། །དེ་བཞིན་འཇིག་རྟེན་སྦྱིན་གནས་འགྱུར། །སྲིད་པ་གསུམ་གྱི་མཐར་ཡང་བྱེད། །སྔགས་དང་རྒྱུད་ལ་མངོན་བརྩོན་པས། །གྲགས་པ་འཛིན་པའི་ཤེས་པར་བྱ། །ཞེས་པའི་མདོ་རྒྱུད་འདི་རྣམས་ཀྱིས་ནི། རིགས་རྒྱུད་རྒྱལ་པོའི་ལུགས་ལྟར་འབྱོན་ཚུལ་དང༌། རྟེན་མཆོད་ངོ་མཚར་ཅན་བཞེངས་ཚུལ་དང༌། །གསང་སྔགས་ཀྱི་བསྟན་པ་འཛིན་པ་རྣམས་སུ་ལུང་བསྟན་འདུག་པ་ཕྱོགས་ལྷུང་སངས་པའི་རྣམ་དཔྱོད་ཀྱིས་གཟིགས་པས་རིག་པའོ། །གཞན་ཡང་རྒྱ་གར་གྲུབ་ཆེན་ནཱ་རོ་པ་སོགས་དང༌། བོད་ཀྱི་མངའ་བདག་མར་པ་སོགས་ཀྱི་ལུང་བསྟན་ཚུལ་མང་མོད། ཡི་གེ་མང་དོགས་མ་བཀོད་ལ། སངས་རྒྱས་ཀྱི་བཀའ་ལ་མི་བརྩི་བ་མི་ཡོང་བའི་ལུགས་ཡིན་པས་དེ་ཉིད་ཟུར་ཙམ་བཀོད་པའོ། །ཡང་རྒྱལ་བའི་རྣམ་སྤྲུལ་བོད་ལ་བཀའ་དྲིན་ཆེ་བ། ཨུ་རྒྱན་གུ་རུ་པདྨ་འབྱུང་གནས་ཀྱིས་ནི། ཤིན་ཏུ་ཡང་གསལ་བར་ལུང་བསྟན་ཏེ། ཚིག་རིགས་རྣམས་མང་དོགས་པས། སྙིང་པོར་བཀོད་ན། །ལུང་བསྟན་ཤེལ་གྱི་མེ་ལོང༌། སྤྲུལ་སྐུ་སངས་རྒྱས་གླིང་པས། རྩེ་ཆེན་བྲག་ནས་བཏོན་པའི་ཤོག་སེར་མ་ལས་འདི་རྣམས་བྱུང་སྟེ། བྱང་ཕྱོགས་འབྲི་གུང་མཐིལ་ཞེས་གྲགས་པ་ན༔ གྲུབ་པ་ཐོབ་པ་ལྔ་ནས་བརྒྱུད་པའི་མཐར༔

གཅུང་ཞེས་གྲགས་པའི་བྱང་ཆུབ་སེམས་དཔའ་སྟེ༔ ས་བཅུའི་དབང་ཕྱུག་འགྲོ་བ་འདྲེན་པའི་དཔལ༔ གདུལ་བྱའི་ཞིང་ནི་ཁྲི་ཕྲག་མང་པོ་སྐྱོང་༔ དེ་ནས་བདེ་བ་ཅན་དུ་དབུགས་དབྱུང་ཞིང་༔ སླར་ཡང་གདུལ་བྱའི་ལྷག་མ་སྐྱོང་དུ་འབྱོན༔ ས་ཕྱོགས་དེ་ཡི་གཙུག་གི་ནོར་བུ་རུ༔ དྷརྨའི་མཚན་ཅན་ལྷ་ལས་བབས་པའི་སྲས༔ བྱང་ཆུབ་སེམས་དཔའ་གང་ཤར་འཛིན་མེད་སྐྱོང་༔ ཚུལ་འཆོས་བྲལ་ཞིང་ཆོ་རོལ་སྤྱོད་པ་ཆེ༔ སྒོམ་ཆེན་སྲོག་འཛིན་སྦྱིན་ཤུགས་གཏོང་ལ་དགའ༔ ཆེ་བའི་རྟགས་བརྒྱད་ཡ་མཚན་སྐུ་ལ་རྫོགས༔ སྡེ་བརྒྱད་ཟིལ་གནོན་སྤྱན་མིག་གར་སྟབས་ལྟ༔ ཞེས་སོགས། རྗེ་འདི་ཉིད་དངོས་སུ་གསལ་ལ། གཞན་ཡང་འབྲེལ་ཚད་དོན་ལྡན་ཡིན་ཚུལ། འཕྲིན་ལས་རྒྱས་ཚུལ། ལྷ་བབ་ཀྱི་གདུང་རྒྱུད་ཡིན་ཚུལ་ཞིབ་པའི་འོག་ཏུ་གཞན་ཡང༌། འབྲི་ཞེས་བྱ་བའི་ས་ཕྱོགས་ན༔ པདྨ་ང་དང་སྨོན་ལམ་འབྲེལ་བའི་རིགས༔ ལས་ཅན་སྐྱེས་བུ་ཐར་ཐོར་འབྱུང་བར་འགྱུར༔ དེ་རྣམས་ཆ་ལུགས་སྤྱོད་པ་མ་ངེས་ཏེ༔ བླ་མ་སློབ་དཔོན་བཤེས་གཉེན་སྒོམ་ཆེན་དང་༔ གནས་བརྟན་མི་དཔོན་ཁྲིམས་བདག་ཚུལ་འཛིན་ཅིང་༔ དད་མོས་ཡི་དམ་གཏོར་ཆོས་དག་ལ་བྱེད༔ སྔགས་འཆང་ཚུལ་ཤེས་སྟོབས་དང་ལྡན་པ་འབྱུང་༔ སྐུ་གདུང་རིན་ཆེན་བཀྲ་ཤིས་སྒོ་མང་ནི༔ གསུམ་འབྱུང་གླིང་ལ་ཞིག་རལ་གཅིག་ཀྱང་འབྱུང་༔ ཞིག་གསོས་སྒོ་མང་བདུན་འབྱུང་སླར་ཡང་ནི༔ དེ་ཡི་སྲུང་ཐབས་ཏི་སྒྲོའི་བྲག་ལ་ཡོད༔ དེ་ལྟར་བྱང་ཆུབ་སེམས་དཔའི་ཞིང་ཁམས་དེ༔ བོད་ཁམས་བྱང་རིགས་རྣམས་སུ་ཕལ་ཆེར་སྨིན༔ སྟོབས་དང་ལྡན་པའི་བྱང་ཆུབ་སེམས་དཔའ་དེས༔ དུས་མཐའི་འགྲོ་བ་དཔག་མེད་འདྲེན་པར་འགྱུར༔ དེ་ལྟར་བྱང་ཕྱོགས་འབྲི་གུང་སེ་བའི་གླིང་༔ ཁྱད་པར་ཅན་གྱི་གནས་སུ་བསྟན་པ་ནི༔ པད་འབྱུང་བདག་གིས་ཞོ་སྟོད་ཏི་སྒྲོ་རུ༔ ཡང་དག་དོན་གྱི་མར་མེ་དགུ་པ་ཡི༔ དཀྱིལ་འཁོར་ཞལ་ཕྱེ་ལྷ་སྲིན་བཏུལ་བའི་ཚེ༔ ཞེས་སོགས་ཆོས་སྲུང་དམ་ལ་བཏགས་ཚུལ་གསུངས་ནས། དེ་ཕྱིར་ས་ཡིས་ཕྱོགས་དེར་བཞུགས་པ་ཡིས༔

དགེ་སྦྱོང་རིགས་གྱུར་སེམས་པའི་རང་བཞིན་ཏེ༔ ལྷུན་གྲུབ་བབ་ཀྱི་རྒྱལ་བའི་གནས་ལུང་བསྟན༔ དེར་སྐྱེས་འགྲོ་བ་འཁོར་བ་མཐའ་ཡོད་ཡིན༔ སྒྲུབ་ལ་བརྩོན་རྣམས་ས་ལམ་མྱུར་བགྲོད་ཅིང་༔ མྱུར་དུ་ཐེག་ཆེན་ཐོབ་པར་ངས་ལུང་བསྟན༔ ཞེས་གསུངས་པས། ཁྱད་པར་ཨུ་རྒྱན་གུ་རུ་ལ་ཚད་མར་བརྩི་བ་ཚོ་ནི། འདི་ཀ་རང་གིས་ཀྱང་ཡིད་ཆེས་ཏེ། གནས་དང་བསྒྲུབ་པ་པོ་དང༌། རྟེན་མཆོག་ངོ་མཚར་ཅན་དང༌། ལྷག་པར་བླ་མ་རིན་པོ་ཆེ་སྐུ་འཁོར་བཅས་ལ་མོས་གུས་ཁྱད་པར་ཅན་བསྐྱེད་པར་རིགས་སོ། །དེ་ལྟར་སྐྱོབ་པ་རིན་པོ་ཆེ་དེ་ཉིད། བདག་ཅག་རྣམས་ཀྱི་སྟོན་པ་ཡིན་པས། སྔོན་ཤཱཀྱའི་རྒྱལ་པོའི་མཛད་པ་དང་ཆ་མཐུན་དུ་བསྟན་པའི་ཚུལ། དཀར་ཆག་གོང་མ་དག་ལས་ཀྱང་གསལ་མོད། མདོར་བསྡུ་ན། ཤར་འབྲི་ཀླུང་ཆོས་ཀྱི་ཞིང་ཁམས་སུ་སྐུ་བལྟམས། ལྷོ་ཟླ་སྔོན་དཔལ་རི་ཀླུང་མོ་ཆེར་དཀའ་བ་སྤྱད་ནས། འཇིག་རྟེན་པའི་སྙོམས་འཇུག་བརྒྱད་ཐོབ། དབུས་ངམ་ཤོད་དཔལ་གྱི་ཕག་མོ་གྲུར་ཇི་ལྟ་ཇི་སྙེད་ཀྱི་ཆོས་རྣམས་སངས་རྒྱས་ཤིང་བྱང་ཆུབ། ནུབ་ཨེ་ཆུང་རྡོ་རྗེའི་བྲག་ཕུག་ཏུ་སླར་ཡང་བདུད་འདུལ་བའི་ཚུལ་བསྟན། བྱང་དྲི་ཟའི་གྲོང་ཁྱེར་ཞབས་ཀྱིས་བཅགས་ནས་ལྷ་མིའི་བསྙེན་བཀུར་བཞེས་པའི་འཕྲིན་ལས་ལ་མངའ་བརྙེས་ལ། འབྲི་གུང་དཔལ་གྱི་ནགས་ཁྲོད་དུ། ཆོས་ཀྱི་འཁོར་ལོ་བསྐོར་བཞིན་པ་དེའི་ཚེ། བསྟན་པ་ཡུན་རིང་དུ་གནས་པའི་བྱིན་རླབས་ཀྱི་རྟེན་མཆོག་སྔོན་ཆད་རྒྱ་བོད་དུ་མ་གྲགས་པའི་རྟེན་འབྲེལ་གྱི་སྒོ་ཁྱད་པར་ཅན་དང་ལྡན་པ། རྒྱལ་བའི་བསྟན་པ་ཡོངས་རྫོགས་མཚོན་ནུས་པ་ཞིག ཇི་ལྟར་དུ་བསྒྲུབ་པར་བྱ་སྙམ་དུ་དགོངས་པའི་ཚེ། སྔོན་སྒྲུབ་པ་མཛད་པའི་དུས་ཐུགས་ཉམས་སུ་འཁྲུངས་པའི་དེ་ཉིད་ཐུགས་ཀྱི་དྲན་པས་གསལ་ཐེབས་ཏེ། རྗེ་ཕག་མོ་གྲུ་པའི་གདུང་རྟེན་བཀྲ་ཤིས་འོད་འབར་གྱི་ཞབས་ཏོག་ཏུ་ཡང་ཐོག་མར་དགོངས་པ་གནང་ལ་ཕྱིས་ནི། རྗེ་བཙུན་བྱམས་པའི་འཁོར་འདུས་པ་འདྲ་བའི་བུ་སློབ་ཀྱི་ཚོགས་དང་མཉམ་པའི་འབྲི་གུང་ཉིད་དུ་འདུ་བ་ལ་སོགས་པ།

འཕྲིན་ལས་ཆེས་རྒྱས་པའི་རྟེན་འབྲེལ་གནས་འདི་ཉིད་དུ་འགྲིགས་ནས། སྟོན་པ་སངས་རྒྱས་ནས་བརྩམས་ཏེ་བཀའ་བརྒྱུད་བླ་མ་རྣམས་ཀྱི་སྐུའི་རྒྱལ་ཚབ་ལྟ་བུར་ཡང་དགོངས་ཏེ། བླ་མ་སྐུ་བཞིའི་གངས་རི་ལ། མོས་གུས་ཀྱི་ཉི་མ་ཤར་ན། བྱིན་རླབས་ཀྱི་ཆུ་རྒྱུན་འབྱུང་བའི་རྟེན་འབྲེལ་དུ། སྔོན་ཆད་འཇིག་རྟེན་ན་འདི་ལྟ་བུའི་དཔེ་མེད་པ་ལ། ཐུགས་དམ་ཞལ་གཟིགས་མཉམ་ཉིད་དཔེར་བཀོད་ནས། སྐུ་བཞིས་འགྲོ་དོན་མཛད་པ་ལ། འོག་གཞི་ནས་ཏོག་གི་བར་རྒྱུ་རིན་པོ་ཆེ་འབའ་ཞིག་ལས་གྲུབ་པ་ནི་ངོ་བོ་ཉིད་སྐུ། ཕྱིའི་དབྱིབས་བཀོད་བདེ་གཤེགས་མཆོད་རྟེན་བརྒྱད། སྐུ་གདུང་ཆ་བརྒྱད་མཆོད་རྟེན། དཔལ་རེག་པ་མེད་པ་དུ་བ་ལྟ་བུ། དཔལ་ལྡན་འབྲས་སྤུངས། གོ་མ་ས་ལ་གནྡྷ་སོགས་དང་ཆ་འདྲ་ཡང༌། གཙོ་བོར་བཀྲ་ཤིས་འབྱུང་བ་དང་སྦྱར་བ་ཆོས་ཀྱི་སྐུ་ཕོ་བྲང་རྟེན་དཀྱིལ་འཁོར་གཅིག་གི་ནང་དུ་མདོ་སྔགས་ཀྱི་ལྷ་ཚོགས་བླ་མ་བརྒྱུད་པའི་གཙོ་བོ་དང་བཅས་པ་བཞུགས་པ་ནི་ལོངས་སྤྱོད་རྫོགས་སྐུ་རྣམ་པ་རྒྱན་ཆ་ལུགས་མཚན་ཉིད་སྣ་ཚོགས་པ་ནི། སྤྲུལ་པའི་སྐུ་སྟེ་སྤྱི་དགོས་ཀྱི་ནང་བཞུགས་རབ་གནས་དང་བཅས་པ། སྐྱོབ་པ་འཇིག་རྟེན་མགོན་པོ་ཉིད་ཀྱི་ཚད་མ་བཞིས་གཏན་ལ་ཕབ་པ་ནི། ཆོས་ཕུན་སུམ་ཚོགས་པའོ། །དཀར་ཆག་དངོས་གྲུབ་ཆར་འབེབས་ལས། སྒོ་མང་སྤྱིའི་ཚོམས་ཏེ་ལེའུ་དང་པོ།། ༈ །།བྱིན་རླབས་ཅན་གྱི་རྩ་བརྒྱུད་བླ་མ་དང༌། །དངོས་གྲུབ་སྟེར་བའི་རྒྱལ་བ་སྲས་དང་བཅས། །འཕྲིན་ལས་སྒྲུབ་མཛད་ཆོས་སྐྱོང་སྲུང་མ་ལ། །གསོལ་བ་བཏབ་ནས་ལེའུ་གཉིས་པ་བྲི། །ད་ནི་སྐྱོབ་པ་འཇིག་རྟེན་མགོན་པོའི་སྐུ་གདུང་རབས་དྲི་མ་མེད་པར་འཁྲུངས་ཤིང༌། གསུང་ཆོས་ཀྱི་རྒྱལ་སྲིད་ལ་མངའ་བསྒྱུར་ཏེ། ཐུགས་རྗེའི་མཛད་པའི་ཕྲིན་ལས་ཀྱི་ལྷག་མ་འཕྲོ་ཅན་མ་ལུས་པ་སྤེལ་ཞིང་རྒྱས་པར་མཛད་པའི་ཆེད་དུ། བསམ་བཞིན་སྐྱེ་བ་བཞེས་པ་ཀུན་དགའ་རིན་ཆེན་ཞབས་འདི་སྐྱོབ་པ་ཉིད་ཀྱི་རྣམ་པར་འཕྲུལ་པ་ཡིན་པ་ནི།

ཟབ་ཆོས་གསེར་ཁང་སྒོ་བཅད་མ་ལས། མི་རབས་བཅུ་གསུམ་པ་ལ་གདུལ་བྱའི་ལྷག་མ་སྐྱོང་དུ་འོང་གསུངས་པ་དང༌། ཤིང་འདི་སྟ་ཡུ་སྟེའུ་ཡུ་ཉན་དུས་ཡོང་གསུངས་པ་དང་འགྲིག་ལ། བ་ར་བོང་ཕྱུགས་འབྱུང་དུས་ཡོང་གསུངས་པ་སོགས་དང་ཡང་འགྲིག་པའི་ཡིད་ཆེས་ཡོད། ཨུ་རྒྱན་གྱིས་སྔར་གྱི་ལུང་བསྟན་དང༌། ཞང་ཚན་འཁྲུགས་པས་དབུས་གཙང་སིལ་བུར་གཏོང་༔ མི་མཐུན་སྡེ་ལ་གནོད་པ་སྣ་ཚོགས་འབྱུང་༔ སྣང་མཛད་མི་གཡོ་རབ་ཏུ་བརྟན་པར་གནས༔ དེ་ནི་འབྲི་གུང་སྤྱན་སྔ་བཅུ་གསུམ་པ༔ ཞེས་འབྱུང་ལ། པདྨ་གླིང་པས་ཀྱང་གུ་རུའི་སྤྲུལ་པར་གསུངས་པ་ལྟར་དུ། ཨུ་རྒྱན་པདྨས་ལུང་བསྟན་ཞིང་སྐྱོབ་པ་ཉིད་ཀྱི་ཞལ་གྱིས་བཞེས་པ། གདུལ་བྱ་དག་པའི་སྣང་ངོར། སྐུ་གསུང་ཐུགས་མཛད་པ་འཕྲིན་ལས་ཀྱི་རྣམ་ཐར་རྨད་དུ་བྱུང་བས། སྐྱོབ་པ་ཉིད་ཀྱི་ཐུགས་ཀྱི་སྤྲུལ་པར་གདོན་མི་ཟ་བའི་བདག་ཉིད་རྒྱལ་དབང་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོའི་ཞལ་མངའ་ནས་ཐུགས་ཀྱི་དགོངས་པ་སྔོན་སློབ་པའི་དུས་ཀྱི་གླེང་གཞི་དང་མཐུན་པར། སྟོན་པ་ཡང་དག་པར་རྫོགས་པའི་སངས་རྒྱས་མཆོག་གི་སྤྲུལ་པའི་སྐུ། ཟས་གཙང་གི་སྲས་ཤཱཀྱ་ཐུབ་པའི་སྐུའི་རྣམ་པར་བསྟན་པ་དེ་ཉིད་ནས་བརྩམས་ཏེ། རྒྱ་གར་གྱི་གྲུབ་ཆེན་རྣམས་དང༌། མར་པ། མི་ལ། སྒམ་པོ་པ། འགྲོ་མགོན་རིན་པོ་ཆེ། སྐྱོབ་པ་ཉིད་ནས་བརྒྱུད་པ་དང་བཅས་པའི་བླ་མ་དུས་གསུམ་གྱི་སངས་རྒྱས་ཐམས་ཅད་དབྱེར་མེད་ཅིང༌། དེ་དག་ཉིད་ལས་མི་གཞན་ལ། སོ་སོ་མ་ཡིན་པའི་རྡོ་རྗེ་འཛིན་པ་ཆེན་པོ་རྣམས་དང༌། ཡི་དམ་གྱི་ལྷ་ཇོ་བོ་དཀོན་མཆོག་གསུམ། རྒྱལ་བ་སྲས་དང་བཅས་པའི་དཀྱིལ་འཁོར་གྱི་འཁོར་ལོ་སྒོ་ཁྱུད་རྩིག་པ། པཉྩ་ར་ག བང་རིམ་དུ་བརྩེགས་པར་བུམ་པ་བཟང་པོ། བྲེ་དང་གདུགས། ཆོས་ཀྱི་འཁོར་ལོ་རིམ་པ་བཅུ་གསུམ་ཆར་ཁེབས་དང་ཏོག་གིས་སྤྲས་པ། རི་དྭགས་དང་དར་དཔྱངས་ཀྱིས་མཛེས་པ། དར་དཔྱངས་ཆེན་པོ་འཕན་རིང་གིས་ལེགས་པར་བརྒྱན་པ།

རིགས་ཀྱི་ཕྱག་མཚན་ཐ་དད་པ་རྣམ་པར་ཕྱེ་བ། བླ་མ་ཡི་དམ་སངས་རྒྱས་བྱང་སེམས་རྣམས་བཞུགས་པའི་བང་རིམ། རྒྱུད་སྡེ་དང་མདོའི་རིམ་པ་ལྟར་གསལ་བ། ཆོས་སྐྱོང་བའི་སྲུང་མ་ཆེན་པོ་འཕྲིན་ལས་རྣམ་པ་བཞིས་འགྲོ་བ་ཐམས་ཅད་སྨིན་པ་དང་གྲོལ་བར་མཛད་པའི་རྟེན་མཆོག་ངོ་མཚར་ཅན། སྔར་གྱི་བཀའ་སྲོལ་བཟང་པོ་དེ་ཉིད་ཐུགས་ཀྱི་དྲན་སོས་པ་ལྟ་བུས་བཞེད་པ་ལ་རག་པ་དེའི་ཚེ། རིན་པོ་ཆེ་ཉིད་ཆོ་འཕྲུལ་གསུམ་གྱི་སྒོ་ནས། སྲིད་གསུམ་དབང་དུ་བསྡུས་ཤིང་ནམ་མཁའ་མཛོད་ལ་མངའ་བརྙེས་པའི་ཐུགས་རྗེའི་ཤུགས་ལས་གྲུབ་པའི་བུ་སློབ་ཀྱི་ཚོགས་དང་དགེ་འདུན་འདུས་པ་རྒྱ་མཚོ་ཐེག་པ་ཆེ་ཆུང་གི་བརྟུལ་ཞུགས་དང་སྤྱོད་ལམ་སྣ་ཚོགས། རིགས་མ་ངེས་པ་རྣམས་ཀྱི་དད་པ་དང་འདུན་པ། འབད་པ་དང་རྩོལ་བ། རྒྱུ་ཚོགས་དང་ཆ་རྐྱེན་གྱི་གཞི་བཟུང༌། དཔོན་ཆེན་པོ་མགོན་རྒྱལ་གྱིས་ཐོག་མཐའ་བར་དུ་དགེ་བ་མཐར་ཕྱིན་པའི་བདག་མཛད། འདི་ནི་སྔོན་གྱི་དབོན་ཆེན་པོ་ཚུལ་རིན་དང་ཆོས་མཚུངས་ཏེ། རྡོ་རྗེ་འཆང་གི་བཀའ་སྲུང་གསང་བའི་བདག་པོ་ལག་ན་རྡོ་རྗེའམ། ཤཱཀྱ་སེང་གེའི་ཉེ་གནས་ཀུན་དགའ་བོའི་རྣམ་པར་ཐར་པ་ཅན། རྒྱལ་བ་ཡབ་སྲས་ཀྱི་འཕྲིན་ལས་སྒྲུབ་པ་པོར་སྨོན་ལམ་ཐེབས་ཤིང༌། བྱིན་གྱིས་བརླབས་པས། ཕྲིན་ལས་རྣམ་པ་བཞི་བླ་མའི་དགོངས་པ་ཇི་ལྟ་བ་བཞིན་རྫུ་འཕྲུལ་ལྟ་བུའི་ཚུལ་གྱིས་མཛད་པ་ལ་རྔོ་ཐོགས་པ་ནི། ད་ལྟ་ཀུན་གྱི་མཐུན་སྣང་དུ་གྲུབ་པ་འདི་ཉིད་ཀྱིས་ཆོག་ལ། ཕྱི་རབས་ཀྱི་གདུལ་བྱའི་དོན་དུ། ཆེ་བའི་ཡོན་ཏན་ཆ་ཙམ་ནི་འོག་ནས་ཀྱང་འཆད་པར་འགྱུར་རོ། །རིན་པོ་ཆེའི་ཐུགས་རྗེ་ལས་གྲུབ་པའི་རིག་བྱེད་པ་ནི། སྤྲུལ་པའི་བཟོ་བོར་གྲགས་ཤིང༌། ཕྱག་གི་འཕྲུལ་རྩེད་གཞན་སུས་ཀྱང་འགྲན་པར་མི་ནུས་པའི་མྱུར་མགྱོགས་རྫུ་འཕྲུལ་གྱི་ཕྱག་རྗེས་སུ། སྤྱི་དང་ཁྱད་པར་གྱི་ཕྱག་ཚད་ཐིག་རྩ་རྣམས་དུས་ཀྱི་འཁོར་ལོ་དང༌། སྡོམ་པ་འབྱུང་བ། འཇམ་དཔལ་རྩ་རྒྱུད།

སློབ་དཔོན་དཔལ་གྱིས་སྡེའི་གྲུབ་ཐོབ་བརྒྱད་ཅུའི་བྲི་ཐབས་ལ་སོགས་པ། གསུང་རབ་མང་པོའི་དོན་དགོངས་ཤིང༌། ལེགས་པའི་ཆ་བཏུ་བ་ལ་མཁས་པ། མདོར་ན་བི་ཤྭ་ཀརྨས་ངེས་པར་བྱིན་གྱིས་བརླབས་ཤིང༌། བཀའ་བབ་འདི་པའི་ཕྲིན་ལས་བསྒྲུབ་པར་ཡང་སྨོན་ལམ་ཐེབས་པ། སྔོན་གྱི་མ་ཎི་བྷ་དྲ་ནོར་བུ་བཟང་པོ་དང་ཚུལ་མཚུངས་པ། བྱར་གྱི་སྤྲུལ་སྐུ་རྡོ་རྗེ་རྒྱལ་མཚན་བཛྲ་དྷྭ་ཛ་ཞེས་བྱ་བ་དང༌། གཞན་ཡང་གང་ལ་ཅི་མཁོའི་རིག་བྱེད་ཕུལ་ཕྱིན་སྤྲུལ་སྐུ་དུ་བ་ལ་སོགས་པ། གཞན་ཡང་ལས་ཐབས་གང་ལ་སྤྱི་འོས་ཀྱི་དོ་དམ་ཞབས་འཇུག་པ་རྣམས་སོ་སོ་ནས་ཐུགས་ཀྱི་སྲས་སུ་གྱུར་པའི་བླ་མ་སློབ་དཔོན་རྣམས་དང༌། སྐུའི་ཉེ་གནས་ཆེ་བ་དང༌། གཉེན་པ་རྣམས་ཀྱི་གཙོ་མཛད་ནས། འཁོར་རྣམས་བཞི། ཐེག་པ་གསུམ་གྱི་རིགས་ལྡན་རྣམས་ཀྱིས་རང་རང་གི་སྐལ་པ་ལས་གང་འབྱོར་བསྒྲུབ་པར་ནུས་པའི་རྫས་དང༌། ཡོ་བྱད་ཞབས་འབྲིང་དུ་འགྱུར་བ་དང་བཅས་ཏེ། ལོ་ཁྱུད་བསྐོར་བཞིའི་ནང་དུ་ལེགས་པར་གྲུབ་པའི་ཐུགས་དམ་བཀྲ་ཤིས་སྒོ་མང༌། སྔ་མ་དག་ལས་ཀྱང་ཁྱད་ཆོས་ལྷག་གི་ཕྱུག་པ། སྤྱིར་གསོལ་བ་བཏབ་ན་མཆོག་ཐུན་མོང་གི་དངོས་གྲུབ་གང་འདོད་འཕྲལ་དུ་སྟེར་བ་ལས། བྱེ་བྲག་ཏུ་སྐྱོབ་པ་ཉིད་ཀྱི་གསུང་ལས། རྟེན་མཆོག་འདི་ལ་གསོལ་བ་བཏབ་ན། ཞི་རྒྱས་དབང་དྲག་གི་ལས་འགྲུབ། དགེ་སྦྱོར་བཟང་པོ་འཕྲལ་དུ་སྐྱེ། རྗེས་ལ་མཐིལ་འདིར་དགེ་འདུན་ཚོགས་ཆེ་བ། རྫས་དང་ཡོ་བྱད་ཆོས་ཀྱི་འཕྲིན་ལས་རྒྱུན་མི་འཆད་པར་རྒྱས་ཤིང༌། བླ་མ་ཚེ་རིང་བའི་རྟེན་འབྲེལ་བསྒྲིགས་པ་ཡིན་ཞེས། མི་འགྱུར་རྡོ་རྗེའི་གསུང་དེ་ཚད་མར་བྱས་པ། དགོས་འདོད་ཀུན་རྩོལ་རིན་ཆེན་དབང་གི་རྒྱལ་པོའི་དཀར་ཆག་བརྗོད་པར་བྱའོ། །ཞེས་པ་ནི། དང་པོ་དོན་ཙམ་སྟོན་པའོ། །ལས་སུ་བྱ་བ་གང་བརྗོད་ན། འཆད་པར་འགྱུར་བའི་ཚུལ་གྱིས། རྒྱུ་དང༌། བཀོད་པ། ལྷ་གྲངས། ནང་གཞུག་རྣམས་རེ་རེ་བཞིན་ཕུན་སུམ་ཚོགས་ཚུལ། སོ་སོའི་དུས་སྐབས་ཇི་ལྟར་རིགས་པ་ནི།

ངོ་མཚར་བའི་ལྟས་དང༌། རྨད་དུ་བྱུང་བའི་མཚན་མ་དང༌། དཔག་པར་དཀའ་བའི་ཆོ་འཕྲུལ་དང༌། དགེ་ཞིང་ཤིས་པའི་རྟེན་འབྲེལ་རྣམས། ཡོངས་སུ་རྫོགས་པ་བརྗོད་ཀྱིས་མི་ལང་ནའང༌། ཕྱོགས་ཙམ་མཚོན་པ་དང་བཅས་ཏེའོ། །བྱེད་པ་པོ་གང་གིས་བརྗོད་ན། མི་ཤེས་པ་དང༌། གྱ་ཚོམ་དང༌། རང་དགའ་དང༌། རྣམ་པར་རྟོག་པས་སྙན་ངག་ཏུ་བསྒྲགས་པ་ལྟ་བུས་བརྗོད་པ་ནི་མ་ཡིན་གྱི། བསྟན་པ་སྤྱི་དང་ཁྱད་པར་ཅན་ལ་ཆོས་ཀྱི་རྗེས་སུ་འབྲང་བའི་དད་པ་ཡོད་ཅིང༌། སྤྱི་དང་ཁྱད་པར་གྱི་མང་དུ་ཐོས་པ་དང་ལྡན་པའི་སྟེང་དུ། བླ་མ་རིན་པོ་ཆེའི་བཀའ་ཡི་གནང་བ་ཐོབ་ཅིང༌། འཕྲིན་ལས་སྒྲུབ་པའི་ཁ་ལོ་བསྒྱུར་བ་རྣམས་ཀྱིས་ཡང་དང་ཡང་དུ་བསྐུལ་བར་མཛད་དེ། དཔོན་སློབ་དགོངས་པ་གཅིག་ཏུ་གྱུར་པའི་ཚོགས་པས་སོ། །དགོས་པ་ཅིའི་ཕྱིར་བརྗོད་ན། ད་ལྟའི་གདུལ་བྱ་རྣམས། རྟེན་འདིའི་ཕྱོགས་སུ་དགེ་བའི་རྩ་བ་ཆེ་ཆུང་གང་འདྲེས་དེ་ཐམས་ཅད་ལ་གཟེངས་བསྟོད་ཅིང་ཡི་རངས་ལ། ཟད་མི་ཤེས་པའི་བྱང་ཆུབ་ཏུ་བསྒྱུར་བ་བསྔོ་བས་ཐེབས་པ་དང༌། བླ་མ་བརྒྱུད་སྲོལ་གྱི་རྣམ་ཐར་ལ་ངེས་ཤེས་འདྲོངས་ནས། མི་ཕྱེད་པའི་དད་པ་རྙེད་པ་སོགས། དགེ་ལེགས་རྒྱ་མཚོ་ཆེན་པོ་འཕེལ་བའི་དགོས་པ། བཤད་ཀྱིས་མི་ལང་བ་རྣམས་འགྲུབ་པ་དང༌། མ་འོངས་པའི་གདུལ་བྱ་རྣམས་ལ་ཡང༌། བཀའ་སྲོལ་བཟང་པོའི་བྱིན་རླབས་ཀྱི་རྒྱུན་མི་ནུབ་པའི་རྒྱལ་མཚན་ཚུགས་པའི་དགོས་པ་ཅན་གྱིས་ཡང་ཕྱིར་དུའོ། །རྒྱུ་མཚན་གང་ལས་བརྗོད་སྙམ་ན། བླ་མ་རྒྱལ་བ་སྲས་བཅས་ཀྱི་བྱིན་རླབས་སེམས་ཅན་ལ་འཇུག་པ་ནི། མོས་གུས་སྐྱེས་པ། གསོལ་བ་ཐེབས་པ། རྟེན་འབྲེལ་འགྲིག་པ་རྣམས། རྟེན་འབྲེལ་གྱི་མངའ་བདག་བརྒྱུད་སྲོལ་འདི་པའི་ཕྱག་ལེན་བཟང་པོ་ད་ལྟ་མངོན་དུ་གྱུར་པ་འདི་ཉིད་ཀྱི་ཆེ་བ་ལས་སོ། །དེ་ལྟར་བརྗོད་པ་དེ་གང་གི་ལུགས་དང༌། སུའི་བཞེད་པར་བརྗོད་སྙམ་ན་ཆོས་ཐམས་ཅད་ལ་ཚད་མར་གྱུར་ཅིང༌། གང་ཟག་ཐམས་ཅད་ལ་དབང་དུ་གྱུར་པ་ནི་སངས་རྒྱས་བཅོམ་ལྡན་འདས་ཁོ་ན་ཡིན་ན་སངས་རྒྱས་དགྱེས་ན།

སངས་རྒྱས་ཀྱི་ལུགས། སངས་རྒྱས་ཀྱི་བཞེད་པ། སངས་རྒྱས་ཀྱི་ཆོས། སངས་རྒྱས་ཀྱི་བསྟན་པ་ཡིན་པས། སངས་རྒྱས་དགྱེས་པའི་ཐབས་སུ་གྱུར་པའོ། །དེ་ལྟར་བླ་མ་རིན་པོ་ཆེའི་དགོངས་པ་ནས་བཟུང་སྟེ། སངས་རྒྱས་དགྱེས་པའི་ཐབས་ཀྱི་བར་དུ་བརྗོད་པའི་དོན་རྣམས། རྟེན་མཆོག་ངོ་མཚར་ཅན་འདི་ཉིད་ལ་ཡོད་ཅིང་གནས་ཏེ་བཞུགས་ལ། ཚིག་རྣམས་བརྡ་འཕྲོད་པ་ནི། དཀར་ཆག་འདི་ཡོངས་རྫོགས་སམ། ལེའུ་འདི་ཉིད་ལ་ཡང་ཡོད་པའོ། །དེ་ལྟར་ལེགས་པར་སྦྱར་བ་སཾ་སྐྲྀ་ཏའི་སྐད་ལ་གྲགས་པའི་རྣམ་པར་དབྱེ་བ་བདུན་དུ་བཀོད་པ་ལས། ད་ནི་དེ་རྣམས་ཁོངས་རྒྱལ་དུ་གནས་པའི་ཚུལ་གྱིས་ཞིབ་ཏུ་བརྗོད་པར་བྱ་སྟེ། དེ་ལ་རྟེན་མཆོག་འདི་ནི། སྔོན་སྐྱོབ་པ་ཉིད་ཀྱི་ཐུགས་དམ་གཟིགས་ཉམས་ལ་འཁྲུངས་པ་ཡིན་ཏེ། སྔོན་ཤར་དྭགས་ལ་སྒམ་པོར་ཕེབས། སྒྲུབ་པ་མཛད་པའི་དུས་སྐབས་ཞིག་ན། སྒམ་པོ་གདར་གྱི་རི་ལ་ཕེབས་པའི་ཚེ། ལྷོ་ཕྱོགས་ཙཱ་རི་ཏྲ་ཡེ་ཤེས་ཀྱི་འཁོར་ལོའི་དག་པ་ཤེལ་གྱི་རི་བོ་དེ་མཆོད་རྟེན་བཀྲ་ཤིས་སྒོ་མང་ཚད་མར་ཡོད་པ་དེ་མཁའ་འགྲོ་མ་རྣམས་ཀྱི་རྟ་རྔའི་དྲྭ་མིག་སྟེང་དུ་གདན་དྲངས་ནས། སྐྱོབ་པ་ཉིད་ཀྱི་གཟིགས་སྣང་དུ་ཤིན་ཏུ་གསལ་བར་གཏན་ལ་ཕེབས་པའི་ཐུགས་དམ་ཉམས་རྟོགས་དེ་ཉིད། ཕྱིས་འགྲོ་མགོན་གྱི་གདུང་རྟེན་གྱི་ཞབས་ཏོག་དང་སྐུ་ཚབ་ལྟ་བུར་རྟེན་མཆོག་རྒྱ་བོད་དུ་སྔར་མ་གྲགས་པ་ཞིག་བཞེངས་པར་དགོངས་པའི་ཚེ། སྔར་གྱི་ཐུགས་དྲན་སོས་པ་ལྟ་བུའི་ཚུལ་གྱིས། ཏིང་ངེ་འཛིན་དེ་མངོན་དུ་གྱུར་ནས། དེ་ཉིད་ལ་ཉམས་མྱོང་ཚད་མར་མཛད་ཅིང༌། གཞན་ཚད་མ་གསུམ་དང་ཆ་མཐུན་ཇི་ལྟར་རིགས་པ་ལ་བརྟེན་ནས་བཀའ་སྲོལ་གཏོད་པ་དེ་བཞིན་དུ། ཐུགས་སྲས་སྤྱན་སྔ་འབྲི་གུང་གླིང་པར་གྲགས་པ་ཤེས་རབ་འབྱུང་གནས་བརྒྱུད་པ་རྣམས་ཀྱིས་ཀྱང༌། ས་ཕྱོགས་འདི་ཉིད་དུ་ཤིང་རྟའི་སྲོལ་ཆེན་པོ་བཟུང་ལ། ཕྱིས་སྤྱན་སྔ་གྲགས་པ་འབྱུང་གནས་ནས་བརྒྱུད་པ་རྣམས་ཀྱིས།

གདན་ས་ཕག་མོ་གྲུར་ཡང༌། འདི་བའི་སྲོལ་ཆ་མཐུན་དུ་འཛིན་ནུས་པ་བྱུང་ཞིང༌། ཕྱོགས་འདིར་ནི་བཅུ་གཉིས་རིན་པོ་ཆེར་གྲགས་པ། རྡོ་རྗེ་རིན་ཆེན་གྱིས་སླར་ཡང་ཞིག་གསོས་ཀྱི་ཚུལ་གྱིས་སྒོ་མང་བཞེངས་པར་མཛད་ལ། ཉེར་བརྒྱད་པར་མཚན་གསོལ་བའི་རྡོ་རྗེ་རྒྱལ་པོ། རྒྱ་གར་དུ་མངའ་བདག་མཻ་ཏྲི་པ་ཞེས་གྲགས། གཙང་དུ་མཁས་གྲུབ་བདེ་ལེགས་རྒྱལ་མཚན་དུ་ཡང་གྲགས་པ་དེ་ཉིད་ཀྱིས་སྒོ་མང་ཡང་བཞེངས་ལ་གཅུང་ཀུན་དགའ་རྒྱལ་མཚན་གྱི་སྲས། འཛམ་གླིང་ཆོས་ཀྱི་རྒྱལ་པོ། ཉེར་གཉིས་པར་མཚན་གསོལ་བ་དེ་ཉིད་ཀྱིས་ཐུགས་དམ་བཀའ་འགྱུར་བསྟན་འགྱུར་དང༌། རྟེན་མཆོག་ཕུལ་དུ་ཕྱིན་པའི་སྒོ་མང་ཡང་བཞེངས་ལ། འཕྲིན་ལས་ནམ་མཁའ་དང་མཉམ་པས། དུས་མཉམ་པའི་མཁས་གྲུབ་ཐམས་ཅད་ཀྱང་སློབ་མར་གྱུར་ཅིང༌། ཕྱིས་ནང་རྟེན་གྱི་སྒོ་མང་ཞིག་ཀྱང་བུ་སློབ་རྣམས་ཀྱིས་གྲུབ་པས། ཐོག་མར་དགེ་བའི་སྲོལ་འབྱེད་སྐྱོབ་པ་ཉིད་དང༌། བར་དུ་དགེ་བའི་སྲོག་ཤིང་ཉེར་གཉིས་རིན་པོ་ཆེ་དེ་ཉིད་བཀའ་དྲིན་དུ་ཆེ་ལ། ཐ་མར་དགེ་བའི་བཀའ་དྲིན་ཅན། བཀའ་དྲིན་འཁོར་ཐབས་མེད་པའི་རིན་པོ་ཆེ་ནི། རྒྱལ་དབང་ཀུན་དགའ་རིན་ཆེན་འདི་ཉིད་ཁོ་ན་ཡིན་ཏེ། རྒྱུ་མཚན་རྒྱས་པ་ནི། མཁས་ཤིང་གྲུབ་པའི་སྐྱེས་མཆོག་རིན་ཆེན་རྒྱ་མཚོས་མཛད་པའི་རྣམ་ཐར་ཆེན་མོ་ལས་རྟོགས་དགོས་ལ། འདིར་ཆ་ཙམ་བརྗོད་པ་སྐབས་སུ་བབ་ཀྱང༌། ཞིབ་མོར་བརྗོད་པ་ནི་བདག་ཅག་རྣམས་ཀྱིས་བསམ་པའི་ཡུལ་ལས་འདས་པ་ཡིན་པ་དང༌། སྤྱིར་དུ་རིན་པོ་ཆེ་ཉིད་སློབ་དཔོན་པདྨའི་ལུང་བསྟན་ལས་བྱུང་བ་བཞིན་དུ། སྐུ་ཡི་ཚུལ་འཆོས་མི་མངའ་ལ། ངོ་བསྟོད་དང༌། ཆེ་བསྟོད་གང་ཡང་དང་དུ་མི་བཞེས་པ་ཞིག་ཡོད་ཀྱང༌། མ་འོངས་པའི་གདུལ་བྱ་སྐལ་ལྡན་དག་ལ་ལའང་སྣང་བར་བྱ་བའི་ཕྱིར་དུ། རྣམ་པར་ཐར་པ་རེ་རེ་ཙམ་གྱི་གནང་བ་ཞུས་ནས་བརྗོད་པར་བྱ་སྟེ། ཉེར་གཉིས་རིན་པོ་ཆེའི་ཞབས་ཕྱི་ནས་བརྩམས་ཏེ། རིན་པོ་ཆེ་འདི་པའི་བར། དེ་དག་ཏུ་གདུང་རྒྱུད་དྲི་མ་མེད་པའི་རྣམ་ཐར་བཟང་པོ་གསེར་གྱི་རི་བོ་ལྟར་སྟར་ལ་ཆགས་པར་བཞུགས་ནའང༌།

གདུལ་བྱའི་སྐལ་པས་བསྟན་པའི་འཕེལ་འགྲིབ་སྣ་ཚོགས་ཀྱི་དབང་ལས། སྔོན་བསྟན་པ་སྔ་དར་དང༌། ཕྱི་དར་གྱི་རིམ་པ་གཉིས་ལས་བརྒྱུད་པའི་འདུལ་བའི་ཀུན་ཏུ་སྤྱོད་པ་དང༌། བྱང་ཆུབ་སེམས་ཀྱི་ཉམས་ལེན་དང༌། ཁྱད་པར་བོད་ཡུལ་འགྲོ་བའི་མགོན་སྐྱབས་གཅིག་པུ་ཨོ་རྒྱན་གྱི་རྒྱལ་པོ་གུ་རུ་པདྨ་འབྱུང་གནས། བརྒྱུད་པའི་ལྟ་སྒོམ་ཁྱད་པར་ཅན་དང༌། ལོ་ཙཱ་བ་ཆེན་པོ་རིན་ཆེན་བཟང་པོ། མར་འབྲོག འགོས་གཉོས། གྱི་འབྲོ་སོགས་ལས་བརྒྱུད་པའི་གསང་སྔགས་གྱི་ལག་ལེན་ཁྱད་པར་ཅན་རྣམས་དང༌། ས་རྔོག་བུ་དོལ་སོགས་ཀྱི་བཤད་རྒྱུན་ཁྱད་པར་ཅན་དང༌། ཞི་ཕྱག་རྫོགས་གཅོད་སོགས་དང་འབྲེལ་བའི་སྒྲུབ་ཚུགས་ཁྱད་པར་ཅན་ཏེ། སྔར་གྱི་ལུགས་སྲོལ་བཟང་པོ་དེ་རྣམས་གདུལ་བྱ་འགའ་ཞིག་གི་བསོད་རྣམས་ལ་མ་རན་པ་དང༌། བསྟན་པ་ངེས་དོན་ཡང་ནོར་བུ་ལྟར་དགྲ་མང་བ་དང༌། གསར་བྱུང་གི་གྲུབ་མཐའ་རྟོག་གེའི་བློ་ལ་ཤར་བ་འགའ་ཞིག འཁྱོག་པོར་འདྲེན་པའི་སྨོན་ལམ་གྲུབ་པའི་འཕྲིན་ལས་སྒྲུབ་པ་པོ་རང་ཤུགས་ཀྱི་འདུས་ནས་རྒྱས་ཤིང་ཡངས་པར་གྱུར་ཏེ། ས་སྟེང་འདི་ཕལ་ཆེར་དུ་ཁྱབ་ལ། རང་རང་སོ་སོའི་སྲོལ་འཛིན་པར་སེམས་ལ་རློམས་ཤིང་ཁས་འཆེ་ལ། མིང་འཛིན་པ་དག་ཀྱང༌། དོན་ལ་འཆད་རྒྱུའི་སྙིང་པོ་གྲུབ་མཐའ་ཡིན་པར་སྨྲ་རྒྱུ་ནི། ཁུངས་མེད་ཀྱི་བློས་གར་ཏེ། ཉིད་ལས་གཞན་གྱི་འབྱོར་པ་དཀོན་པར་གྱུར་པ་དེའི་ཚེ། དེའི་དུས་ནི། བདག་ཅག་རྣམས་ཀྱི་འདྲེན་པ་དམ་པ་འདི་སྐུ་སྐྱེ་བ་བཞེས་པ་ནི། གཞན་དང་གཞན་དག་ལས་ཀྱང་བཀའ་དྲིན་ཆེ་བར་མངོན་ཏེ། ཇི་ལྟར་བསྐལ་བ་བཟང་པོ་འདི་ཆགས་ནས། །སྐྱེ་དགུ་ཚེ་དཔལ་འབྱོར་པས་ཧ་ཅང་སྐྱིད། །དེ་ནས་མར་འགྲིབ་སྡུག་བསྔལ་ཉེན་པའི་ཚེ། །འཁོར་བ་འཇིག་དང་གསེར་ཐུབ་འོད་སྲུང་གི། །ཆོས་ཀྱི་འབྱོར་པས་སྐྱེ་དགུ་ངལ་སོས་སོ། །སླར་ཡང་མར་འགྲིབ་རྩོད་དུས་ཚེ་ལོ་བརྒྱ། །སྙིགས་མ་ལྔ་བདོ་སྐྱེ་དགུ་འཕོངས་པའི་དུས། །མུ་སྟེགས་གྲུབ་མཐའ་བཙས་ནས་ཉམ་ཐག་ཚེ། །འཇིག་རྟེན་ངལ་གསོར་ཤཱཀྱ་ཐུབ་པ་བྱོན། །དེ་བཞིན་གངས་རིའི་ཁྲོད་འདིར་སྔོན་རབ་ཆོས། །བཟང་པོ་ནུབ་ནས་གསར་བྱུང་ལྟ་སྤྱོད་ཀྱིས། །བདག་ཅག་སྐལ་བ་ངན་པར་གྱུར་དུས་འདིར། །སྐྱོབ་པ་ཁྱོད་འཁྲུངས་བཀའ་དྲིན་གཞན་ལས་ཆེ། །ཞེས་བར་སྐབས་ཀྱི་ཚིགས་བཅད་དོ། །དུས་དེའི་ཚེ།

མཚན་ཉིད་དང་ལྡན་པའི་བླ་མ་དང༌། བརྒྱུད་པ་དང་འབྲེལ་བའི་ཆོས་དང༌། ངེས་པའི་དོན་གྱི་ལྟ་བ་དང༌། འཆུག་པ་མེད་པའི་སྒོམ་པ་དང༌། བསྟན་པ་ལ་ཕན་པའི་སྤྱོད་པ་དང༌། འཕྲིན་ལས་ཀྱི་ཕྱག་རྗེས་བཟང་པོའི་སྲོལ་ཆེན་པོ་གྱེན་དུ་འདེགས་པར་མཛད་པ་དེ་ནི། གནས་དུས་ཀྱི་དབང་གིས་ཕལ་མོ་ཆེས་བསྒྲུབ་པར་མི་ནུས་ལ། གོང་གི་གདུང་རྒྱུད་དྲི་མ་མེད་པ་གཅིག་གཉིས་ཀྱི་སྐབས་སུ་རྙེད་པར་དཀའ་བ་ཙམ་དུ་བསྟན་པ་ལས། རིན་པོ་ཆེ་ཉིད་ཀྱི་ཕྱག་ཏུ་རང་བབ་ཀྱིས་སོ་སོ་ནས་འབྱོར་ཞིང་ལྷུན་གྱིས་གྲུབ་པར་གྱུར་པ་ནི། ཐུགས་ཀྱི་དགོངས་པ་ལ། རྒྱལ་བ་སངས་རྒྱས་ཐམས་ཅད་ཀྱང་དགོངས་པ་གཅིག་པས་བསྟན་པ་གཅིག རྒྱལ་སྲས་བསྟན་འཛིན་ཐམས་ཅད་ཀྱང་གྲུབ་མཐའ་གཅིག་པས་འཕྲིན་ལས་གཅིག བཀའ་སྡོད་སྲུང་མ་ཐམས་ཅད་ཀྱང་ཡེ་ཤེས་གཅིག་པས་ནུས་མཐུ་གཅིག་པར་ངེས་པའོ། །ཞེས་དགོངས་པ་ལ་ཤར་བའི་ཚུལ་བསྟན་ནས། དེ་ལྟ་བུའི་ཕན་བདེའི་ལམ་བཟང་པོ་ལ་གདུལ་བྱ་རྣམས་བཀྲི་ཞིང༌། བསྟན་པའི་མེ་རོ་རྙིང་པ་གསོ་བ་ལྟ་བུའི་དགོངས་པ་སྔོན་དུ་བཏང་སྟེ། ཆེ་བཙུན་དམངས་དང་བཅས་པའི་སྐྱེ་འགྲོ་ལྷ་མི་འཁོར་དུ་དང་པོར་བསྡུས། བར་དུ་སྨིན། ཐ་མར་གྲོལ་བར་མཛད་པའི་རིམ་པ་ཡང༌། བདག་ཅག་རྣམས་ཀྱི་བློ་ཡི་སྣང་བ་ལ་ཤར་བར་གྱུར་ཏོ། །སྨྲས་པ། རྐང་གཉིས་གཙོ་བོ་བལྟམས་དུས་ནས། །ཉིད་རང་སངས་རྒྱས་ཡིན་པ་ལ། །ས་ལ་གོམ་པ་བདུན་བོར་ནས། །ང་མཆོག་ཉིད་ཅེས་གསུངས་ཅི་དགོས། །དེ་ཚེ་གཏེར་ཁ་ལྔ་བརྒྱ་ཕྱེད། །རྒོད་མ་ལྔ་བརྒྱ་རྟེའུ་འབྲངས། །ས་བདག་ཆོས་རྗེའི་ལུང་བསྟན་བཞེས། །དོན་གྲུབ་མཚན་གསོལ་མི་མཚར་རམ། །སྐྱོབ་པ་འཇིག་རྟེན་གསུམ་གྱི་མགོན། །ཉིད་ཀྱི་ཡུལ་དུ་རང་བྱོན་ནས། །འཁོར་བཅས་རང་ནོར་སྤྱོད་པ་ལ། །བདག་ཅག་འགྲམ་ཆུ་ཅི་ལ་ལྡང༌། །དེ་བས་རྒྱལ་བའི་བང་མཛོད་ཀུན། །ཁྱོད་ཀྱི་ཕྱོགས་ནས་བསྟན་འཛིན་གྱི། །མཛད་པ་ཐམས་ཅད་ཁྱོད་གཅིག་པུས། །མཛད་འདི་བདག་ཅག་གད་མོ་བྲོ། །ཟློས་གར་ལགས་སོ། །ཉིད་ཀྱི་མཁྱེན་རབ་ཐུགས་རྗེས་མཛད་པའི་སྙན་གྲགས་ཀྱི་དྲི་བཞོན་དེ་ཉིན་བྱེད་གཞོན་ནུའི་ཟེར་དང་འགྲོགས་ནས་ས་སྟེང་ཐམས་ཅད་དུ་ཁྱབ་པར་གྱུར་པ་དེའི་ཚེ།

ཏི་སེ་དང༌། ལ་ཕྱི། ཙཱ་རི་ཏྲ་སྟེ་གནས་ཆེན་པོ་གསུམ་དང༌། གཞན་ཡང་པཱུལླི་ར་མ། ཛཱ་ལནྡྷ་ར་ལ་སོགས་པའི་ཡུལ་ཉེར་བཞིའི་རྡོ་རྗེ་འཛིན་པ་རྣམས་དང༌། དཔའ་བོ་དང་རྣལ་འབྱོར་མ་རྣམས་དང༌། གཞན་ཡང་རྒྱ་གར་དང༌། རྒྱ་ནག མངའ་རིས། མདོ་ཁམས། དྭགས་ཀོང༌། དབུས་གཙང་གི་ཁམས་ལེན་སྒྲུབ་བརྒྱུད་ལ་དད་པའི་བག་ཆགས་བཟང་པོ་ཇི་སྙེད་ཅིག་ཡོད་པའི་རྣལ་འབྱོར་པ་དང་རབ་ཏུ་བྱུང་བ། སྐྱེས་པ་བུད་མེད་སོགས་མཐའ་ཡས་པ་གྲངས་ལས་འདས་ཤིང་བརྗོད་ཀྱིས་མི་ལང་བ་རྣམས། ཞབས་ཀྱི་དྲུང་དུ་ལྷགས་ཏེ། སྐུའི་གཟི་བྱིན་མཐོང་བས་ཚིམ་པ་དང༌། གསུང་གི་གདམས་ངག་ཐོས་པས་གྲོལ་བ་དང༌། ཐུགས་ཀྱི་སྲས་སུ་གྱུར་ཏེ་སྒྲུབ་པའི་རྒྱལ་མཚན་ཚུགས་པ་དང༌། འཕྲིན་ལས་ཀྱི་བཀའ་བབ་པ་དང༌། གཞན་ཡང་ཐུན་མོང་གི་དངོས་གྲུབ་ནད་ལས་གྲོལ། གདོན་ལས་ཐར། དབང་ཐང་རྒྱས་པ་སོགས་དང༌། ཉི་ཚེ་བའི་དངོས་གྲུབ་འཛིན་བློ་སྐྱེས་པ་དང༌། དཔྱོད་བློ་རྣོ་བ་དང༌། སེམས་གནས་ཀྱི་ཞི་གནས་དང༌། ལྷག་མཐོང་གི་ཆར་སྒྲོ་བཏགས་བཅུའི་ཏིང་ངེ་འཛིན་མངོན་དུ་གྱུར་པ་སོགས་ཀྱིས་གདུལ་བྱའི་རེ་བ་སྐོང་བ་ནི། ད་ལྟ་བདག་ཅག་རྣམས་ལ་མངོན་དུ་གྱུར་པ་འདི། ཕྱི་མའི་འདུལ་བྱའི་ངོར་ཡི་གེར་བྲིས་པ་ཆ་ཙམ་མོ། །ཡང་དེའི་ཚེ། འཇིག་རྟེན་པའི་འཁོར་མི་སྣང་བ་མི་མ་ཡིན་མང་པོས་བཏུད་ཅིང་བཀའ་བཞིན་བསྒྲུབས་པའི་རྣམ་ཐར་ནི་གསང་བའི་རྣམ་ཐར་ནས་འབྱུང་བ་ལྟར་ཡིན་ལ། མིའི་གཙོ་བོ་སྟོབས་ཀྱི་འཁོར་ལོས་བསྒྱུར་བ། སྒར་པ་དོན་ཡོད་རྡོ་རྗེ་ཞེས་འཛམ་བུ་གླིང་དུ་གྲགས་པ་དེས་ཀྱང༌། དྲེགས་པའི་གཙུག་ཕུད་རྒྱན་དང་བཅས་པ། རིན་པོ་ཆེ་འདི་ཉིད་ཀྱི་ཞབས་ཀྱི་གདན་དུ་ཕུལ་ཏེ། བཀའ་བསྒྲུབ་པར་དམ་བཅས་ཏེ། དེའི་རྟེན་འབྲེལ་བྱེད་པའི་རང་ཤུགས་ཀྱིས་ཀྱང་སྒྲུབ་བརྒྱུད་ཀྱི་བསྟན་པ་རིན་པོ་ཆེ་འདི་ཉིད་གོ་སྐབས་ཆེས་ཡངས་པར་ཡང་གྱུར་ཏོ། །ཡང་དུས་དེ་དང་ཉེ་བ་ན་བྲམ་ཟེ་རིན་པོ་ཆེ་ས་ར་ཧའི་ཐུགས་ལས་སྤྲུལ་པའི་ཀརྨ་པ་བརྒྱུད་པ་བདུན་པར་བྱོན་པ་ཞྭ་ནག་ཆོས་གྲགས་རྒྱ་མཚོ་དང༌།

ཐུགས་ཀྱི་ཡེ་ཤེས་གཅིག་ཡིན་ཡང༌། སྐུ་ཡི་སྣང་བ་གདུལ་བྱའི་སྣང་ངོར་སོ་སོར་བཞེས་པའི་རིན་པོ་ཆེ་འདི་ཉིད་གདན་འཛོམ་ཞིང་བཀའ་བགྲོ་བར་མཛད་པ་ལས་ཀྱང་ཚུལ་སྔ་མ་ལྟར་གྱུར་ཏོ། །དེ་བཞིན་དུ་ཞྭ་དམར་ཅོད་པན་འཛིན་པ་བཞི་པ་ཆོས་ཀྱི་གྲགས་པ་སྤྲུལ་སྐུ་ཉིད་དང༌། ཐུགས་ཀྱི་ཡེ་ཤེས་གཅིག་པ་སོགས་རྟེན་འབྲེལ་གྱི་ཚོགས་སྔ་མ་ལྟར་བྱིན་གྱིས་བརླབས་སོ། །གཞན་ཡང་བརྒྱུད་པ་འདི་པཎ་ཆེན་ཤཱཀྱ་ཤྲཱི་དང་སྐྱོབ་པའི་དུས་ཉིད་ནས་ཐུགས་རྒྱུད་ཡེ་ཤེས་གཅིག་པ་ལ་བཀའ་སྲོལ་སོ་སོར་འཛིན་པ་ལྟ་བུའི་ཕྱག་བཞེས་ཀྱིས། བསྟན་པ་ཡོངས་རྫོགས་འདེགས་པའི་འཕྲིན་ལས་ཀྱི་རྒྱུན་ཡོད་པ་ལྟར་རིན་པོ་ཆེ་འདི་ཉིད་ཀྱིས་ཀྱང་ཕྱག་བཞེས་ཉིད་དུ་མཛད་དེ། ལོ་རེ་འཇོག་ལྟ་བུར་ཇོ་གདན་ཆོས་ལུང་ཚོགས་པ་རྣམས། ཞབས་དྲུང་ལྷགས་ནས། དབྱར་གནས་པ་སོགས་ཀྱི་སྒོ་ནས་གསུང་གི་བདུད་རྩིས་རང་རང་སོ་སོའི་རྒྱུད་སྨིན་གྲོལ་མཛད་ཅིང༌། མཁན་ཆེན་རིམ་པར་བྱོན་པ་ལྔ་ཙམ་ལ་གདན་འཛོམ་པའི་ཆོས་ཀྱི་བགྲོ་བ་དང༌། དཔོན་སློབ་ཚོགས་པའི་བཀའ་བཀོད་སྨོན་ལམ་རྟེན་འབྲེལ་བཟང་པོས་ཀྱང་བསྟན་པའི་བྱ་བ་རྒྱས་པར་མཛད་དོ། །གཞན་ཡང༌། འབྲི་སེ་བ་བྱང་ཆུབ་ཀྱི་གླིང་ཉིད་མ་གྷ་དྷ་རྡོ་རྗེའི་གདན་ཉིད་དུ་སླར་ཡང་བྱིན་གྱིས་བརླབས་ནས། དུས་རྟག་ཏུ་ནང་དུ་ཡང་དག་འཇོག་ལ་གནས་པའི་སྒྲུབ་སྡེ་རྒྱ་ཆེན་སྔོན་གྱི་ཞིག་གསོས་ལྟ་བུའི་ཚུལ་དུ་བསྐྲུན་པར་མཛད་པ་ནི། སྐུ་རྫུ་འཕྲུལ་གྱི་འདུལ་བར་འོས་པ་ལ། སྐུའི་ཆོ་འཕྲུལ་བསྟན་པའི་རྣམ་ཐར་ཡིན་ལ། ཐུགས་དམ་དུ་བཀའ་འགྱུར་རོ་ཅོག་དང༌། བསྟན་བཅོས་འགྱུར་རོ་ཅོག་གིས་གླེགས་བམ་ཡོངས་སུ་རྫོགས་པ་རྒྱུ་རིན་པོ་ཆེ་ལས་གྲུབ་པར་མཛད་པ་ནི། གསུང་ཀུན་ཏུ་བརྗོད་པའི་ཆོ་འཕྲུལ་དུ་མངོན། མཚེའུ་ཁ་བདེ་མཆོག་གི་ཕོ་བྲང་ཆེན་པོར་དུས་རྟག་ཏུ་བདེ་སྟོང་ཟུང་དུ་འཇུག་པའི་ཏིང་ངེ་འཛིན་ལ་མཉམ་པར་བཞག་བཞིན་པའི་ངང་ནས།

འཇིག་རྟེན་ཀུན་ལ་ལན་དྲུག་ལ་སོགས་པར་གཟིགས་ཏེ། འདུལ་བར་འོས་པ་དག་དུས་ལས་མི་ཡོལ་ཞིང༌། བསྙེལ་བ་མི་མངའ་བའི་སྒོ་ནས་མངོན་པར་མཁྱེན་པས། ཕལ་པ་ལ་ལྐོག་ཏུ་གྱུར་པའི་དོན་མང་པོ་ཡང་མངོན་དུ་གྱུར་ནས་ལུང་དུ་སྟོན་པ་དང༌། སེང་གེའི་ཁྲིའི་སྟེང་ནས། རིགས་ཅན་སོ་སོའི་སྐལ་པ་དང་འཚམས་པའི་ཆོས་ཀྱི་འཁོར་ལོ་དུས་ནམ་ཡང་བསྐོར་བ་མཛད་པ་ནི། ཐུགས་ཏིང་ངེ་འཛིན་གྱི་ཆོ་འཕྲུལ་གྱི་གདུལ་བྱའི་དོན་མཛད་པའོ། །དེ་ནས་མཛད་པ་འཕྲིན་ལས་ཀྱི་ཆོ་འཕྲུལ། སངས་རྒྱས་བཅོམ་ལྡན་འདས་ཀྱིས་གདུལ་བྱ་སོ་སོའི་ངོར་ཐ་དད་དུ་མར་བྱོན་པའི་གསུང་རབས་རྣམས། རྒྱལ་བ་ཉིད་ཀྱིས་བྱིན་གྱིས་བརླབས་པའི་བཀའ་བསྡུ་བ་པོ་རྣམས་ཀྱིས། གཅིག་ཏུ་བསྡུ་བར་མཛད་པ་ལྟར། སྐུའི་རྟེན་རྣམས་ཀྱི་བསྡུ་བ་བརྒྱུད་པ་འདི་ཉིད་ལ་ཕྲིན་ལས་ཀྱི་བཀའ་བབ་པ་དེ་ཉིད་ཕྱག་བཞེས་སུ་གནང་བའི་ཐུགས་ཀྱི་དགོངས་པ། ནམ་མཁའ་དང་མཉམ་པའི་སེམས་ཅན་ཐམས་ཅད། བདེ་བ་དང་ལྡན། སྡུག་བསྔལ་དང་བྲལ། མྱུར་དུ་སངས་རྒྱས་ཀྱི་ས་ལ་འགོད་པའི་ཆེད་དུ། ཕྱོགས་བཅུའི་ཞིང་ནས་ལྷགས་པ་དགེ་འདུན་གྱི་ཚོགས་རྒྱ་མཚོ་ལྟ་བུ། མཁས་པ་དང་གྲུབ་ཐོབ་དང༌། སློབ་གཉེར་བ་དང༌། རྟོགས་ལྡན་དང༌། དགེ་སློང་དང༌། དགེ་ཚུལ་དང༌། སྒོམ་ཆེན་དང༌། ཉ་མ་དང༌། དགེ་བསྙེན་ཕ་མ་དང༌། ལྷ་འབངས་དང༌། གཞན་ཡང་མི་ཆེ་བའི་རྒྱལ་པོ་དང༌། ཕྱི་བློན་ནང་བློན་དང༌། ཞབས་འབྲིང་བ་དང༌། ཕོ་ཉ་བ་དང༌། དམངས་ཕལ་མོ་ཆེ་རིགས་སྣ་ཚོགས་དང༌། གཞན་ཡང་ཕྱོགས་ཀྱི་བྱ་བྲལ་དང༌། གནས་བསྐོར་བ་དང༌། རྒྱ་གར་གྱི་ཛོ་ཀི་དང༌། བྲམ་ཟེ་དང༌། ཁ་ཆེ་དང༌། བལ་པོའི་མི་རིགས་དང༌། རྒྱ་ནག་པོའི་ལུང་གིས་ཕྱུག་པའི་ཐའི་ཇི་དང༌། ཚོང་དཔོན་དང༌། འགྲོན་ལམ་པ་ལ་སོགས་པ། ཐ་ན་ཅང་ཤེས་པའི་རྟ་མཆོག་དང༌། འདབ་ཆགས་ལ་སོགས་པ་བརྗོད་ཀྱིས་མི་ལང་བ། མདོར་ན་ཡན་ལག་བརྒྱད་པའི་མཚོ་ལ་ཆུ་བྱའི་ཚོགས་རྣམས་རྒྱང་རིང་པོ་ནས་སྙེག་པ་ཇི་ལྟ་བ་བཞིན་དུ།

རིན་པོ་ཆེ་ཉིད་ཀྱི་ཐུགས་རྗེས་སྐྱེ་བ་མང་པོར་བསྐུལ་བའི་གདུལ་བྱའི་ཚོགས་རྣམས། ད་ལྟ་ཞིང་མཆོག་འདི་ཉིད་དུ་བགྲོད་དུ་རུང་ཙམ་གྱི་ས་ཡུལ་སོ་སོར་སྐྱེ་བ་བླངས་ནས་ཡོད་པ་རྣམས་ཞབས་ཀྱི་དྲུང་དུ་སྐད་ཅིག་ཡུད་ཙམ་ཐེངས་རེ་ལ་ཡང་ཡང་དུ་འདུས་ནས། སྐུ་མཐོང་བ་ཙམ་གྱིས་དད་པའི་སྤུ་ལོང་གཡོས་ཤིང༌། གསུང་ཐོས་པ་ཙམ་གྱིས་མོས་གུས་ཀྱི་གདུང་ཤུགས་བཅོས་མ་མ་ཡིན་པ་སྐྱེས་པ་ལས། འབུལ་བའི་བྱེ་བྲག་རིན་པོ་ཆེའི་རིགས་རིན་ཐང་གཞལ་དུ་མེད་པ་ནས་བརྩམས་ཏེ། ལྷ་དང་མི་ཡི་ལོངས་སྤྱོད། རྒྱ། ཧོར། བོད། ལི། བལ་པོ། རྒྱ་གར་སོགས་ཀྱི་རྫས་དང༌། ཟོག་དང༌། ཟོང་དུ་ཚོང་པའི་རིགས་དང༌། འབྲུ་སྣ་ཚོགས་པ། རྟ་དང་གླང་པོ་སོགས་ཆེ་འབུལ་ཆུང་འབུལ་ཐ་ན་ཁབ་དང་སྐུད་པས་མཚོན་པ་ལྟ་བུ་བརྗོད་ཀྱིས་མི་ལང་བ་ཕྱག་ཏུ་ཇི་ལྟར་འདུས་པ་ནས། བསྟན་པ་དང་སེམས་ཅན་འབའ་ཞིག་གི་ཆེད་དུ་དམིགས་ཏེ། རང་ཅག་དངོས་དང་བརྒྱུད་པའི་གདུལ་བྱ་རྣམས་ཀྱི་དོན་དུ་འགྱུར་བའི་ཐབས་ཀྱི་སྒོ་གང་ཟབ་དང༌། རྟེན་འབྲེལ་གྱི་ལེགས་ཚོགས་གང་ཆེ་ཞིག་བསྒྲུབ་པའི་དགོངས་པ་ལས། གཞན་རྫས་ཀྱི་དངོས་པོ་རྡུལ་ཕྲན་ཙམ་ཞིག་དུས་སྐད་ཅིག་མ་ཙམ་ཡང་བདག་ཏུ་འཛིན་པའི་ཚུལ་མི་མངའ་བ་ལས། སྐབས་དེའི་དུས་ཀྱི་ཐུགས་ཀྱི་དགོངས་པ་དང༌། ཏིང་ངེ་འཛིན་གྱི་གཟིགས་སྣང་ལ་ཤར་ཚུལ་ནི། སྔོན་གྱི་སྐྱོབ་པ་འཇིག་རྟེན་གསུམ་མགོན་གྱི་ཐུགས་དགོངས་དེ་རྣམས། སླར་ཡང་མི་བརྗེད་པའི་གཟུངས་ཀྱིས་གསལ་ཐེབས་པར་གྱུར་པ་ནི་འདི་ལྟ་སྟེ། སྔར་བྱོན་གྱི་རྒྱལ་བ་ཇི་སྙེད་པས། རང་རང་གི་གདུལ་བྱའི་ལྷག་མ་རྣམས་རིམ་གྱིས་དྲང་བའི་ཕྱིར་དུ། སྐུ་གསུང་ཐུགས་ཀྱི་རྟེན་བཞེངས་ཏེ་བྱིན་གྱིས་བརླབས་པ་ཤ་སྟག་ཏུ་བྱུང༌། བདག་ཅག་གི་སྟོན་པ་འདིའི་བསྟན་པ་ཉིད་ལ་ཡང༌། ཡུམ་གྱི་མངལ་ན་བཞུགས་དུས་རྫུ་འཕྲུལ་གྱི་བཞུགས་ནས་ཕོ་བྲང་ཡ་མཚན་ཅན་ཁང་བརྩེགས་ཀྱི་རྣམ་པ་ཅན་དེ། ད་ལྟ་ལྷ་ཡུལ་ན་བཞུགས་པ་དང༌།

ཐུན་མོང་གི་གདུལ་བྱ་གསུང་བའི་ཚེ། ཡུལ་དུས་སོ་སོར་གནང་བའི་སྐྱེས་རབ་བྲིས་སྐུ་ཤས་ཆེ་བ་དང༌། མགོན་མེད་ཟས་སྦྱིན་གྱིས་བཞེངས་པའི་སྐུ་དང༌། དེ་ནས་མཆོད་རྟེན་བརྒྱད་དང༌། སྐུ་གདུང་ཆ་བརྒྱད་ཀྱི་མཆོད་རྟེན་དང༌། བྱ་རྒོད་ཕུང་པོར་ཤེར་ཕྱིན་གསུངས་པའི་དུས་ཀྱི་བཀོད་པ་དང༌། རྒྱུད་སྡེ་སོ་སོའི་གླེང་གཞི་དང་མཐུན་པར། བློས་བསླངས་ཀྱི་དཀྱིལ་འཁོར། ཨུ་རྒྱན་དང༌། ཤམྦྷ་ལ་ན་བཞུགས་པ་སོགས་དང༌། དབང་ཕྱུག ཚངས་པ། ཁྱབ་འཇུག་གསུམ་གྱིས་བཞེངས་པའི་སྐུ་གསུམ་གྱི་རྟེན་ལ་སོགས་པ་ད་ལྟ་མི་མཇེད་ཀྱི་ཞིང་འདི་ན་བཞུགས་པ་ཇི་སྙེད་པ་དེ་ཐམས་ཅད་ཀྱི་རྣམ་པ་ཚང་ཞིང༌། སོ་སོ་ལས་ཁྱད་པར་དུ་འཕགས་པའི་ངོ་མཚར་ཅན་རྒྱལ་བའི་ཡོན་ཏན་མཐའ་དག་མཚོན་ནུས་པའི་རྟེན་མཆོག་སྲིད་པ་གསུམ་གྱི་གཙུག་རྒྱན་གྱི་ནོར་བུ་རང་རེའི་རིགས་རྒྱུད་ཀྱིས་བསྒྲུབ་པར། སངས་རྒྱས་ཉིད་ཀྱིས། སྙིང་རྗེ་ཆེན་པོ་པད་དཀར་ལས་ལུང་བསྟན་པ་དེ་ཉིད་སླར་ཡང་མཉམ་མེད་དྭགས་པོ་བཀའ་བརྒྱུད་ཀྱི་བསྟན་པ་འཕེལ་རྒྱས་ཀྱི་ཆེད་དུ། བཀོད་པ་སྔར་བྱོན་རྣམས་ལས་ཀྱང་ཕུལ་དུ་ཕྱིན་པ་ཞིག འཕྲལ་དུ་བསྐྲུན་པར་བྱ་དགོངས་ཏེ། དེ་ཡང་སྤངས་གཟུངས་སུ་ཐུགས་དམ་གྱི་ངང་ནས་སྟོན་པ་སངས་རྒྱས་དང་མངོན་སུམ་དུ་མཇལ་བ་དང༌། ཐོག་ཁ་གསེར་ཁང་དུ་མཉམ་མེད་སྒམ་པོ་པ་དང་མཇལ་ནས། རྟེན་འབྲེལ་བསྒྲིགས་པར་གནང་བ་དང༌། ཀ་ཚལ་དུ་ཐུགས་རྗེ་ཆེན་པོ་དང་མཇལ་བ་དང༌། ཁྲ་བ་ཁར་མདོ་སྔགས་ཀྱི་ལྷ་བསམ་གྱིས་མི་ཁྱབ་པ་དང་མཇལ་བ་དང༌། མཚེའུ་ཁར་ཆོས་སྐྱོང་བྱ་རོག་གདོང་ཅན་དང༌། ཡང་གསེར་ཁང་དུ་ཡེ་ཤེས་མགོན་པོ་གསེར་མདོག་ཅན་གྱིས་བཀའ་ནོད་པ་དང༌། ཏི་སྒྲོ་རུ་གུ་རུ་དང་མཇལ། སྐུ་ཚེ་བྱིན་གྱིས་བརླབས་པའི་གནང་བ་བྱུང་བ་དེ་རྣམས། ཐུགས་ཀྱི་སྐད་ཅིག་ལ་སླར་ཡང་ཐུགས་སུ་ཤར་ཞིང༌། སྔོན་སྐྱོབ་པས་སྒམ་པོ་གདར་གྱི་རི་ལ་བཀྲ་ཤིས་སྒོ་མང་གི་གཟིགས་སྣང་མཁའ་འགྲོ་མས་ཕུལ་བ་དེ་ཡང༌།

དུས་སྐད་ཅིག་ལ་དྲན་ཞིང་ཐུགས་ཡུལ་གསལ་ཐེབས་ནས། ད་ནི་ཞལ་མཐོང་གི་བླ་མ་ཡི་དམ་དེ་རྣམས་ཀྱི་བཀའ་ལུང་དང༌། དགོངས་པ་དང༌། རྟེན་འབྲེལ་བཟང་པོས། རང་རེས་སྔར་གྱི་བྱ་བའི་འཕྲོ་ཅན་བཀྲ་ཤིས་སྒོ་མང་ཁྱད་པར་ཅན་ཞིག མྱུར་དུ་རང་གསར་དུ་བསྐྲུན་ཞིང་བྱིན་གྱིས་བརླབ་པར་བྱ་དུས་ཡིན་ལ། བྱ་བ་འདི་ལྟ་བུ་ནི་ཐུབ་བསྟན་རྒྱས་ཤིང༌། སྐྱེ་འགྲོ་ལ་བདེ་སྐྱིད་འབྱུང་བའི་ཐབས་ཁྱད་པར་ཅན་ཡིན་ནོ་སྙམ་དུ་དགོངས་པ་དེའི་ཚེ། བཀའ་སྡོད་ཆོས་སྲུང་རྣམས་ཀྱིས་ཞི་རྒྱས་དབང་དྲག་གི་འཕྲིན་ལས་ཚུལ་བཞིན་དུ་སྒྲུབ་པའི་མཚན་མ་དང༌། རྣམ་འགྱུར་ཡང་ཕུལ་བར་གྱུར་ཏོ། །དེ་ནས་ཇི་ལྟར་དགོངས་པ་བཞིན་དུ་སྐུའི་དབོན་དང༌། ཐུགས་སྲས་ཀྱི་མཆོག་རྣམས་དང་ཉེ་གནས་ཆེན་པོ་རྣམས་ལ་བཀའ་བསྩལ་ཡང་རིམ་པར་བྱོན་ཏོ། །དགོངས་པ་སྔོན་དུ་བཏང་བ་དེ་ཉིད་ཇི་ལྟར་བཞེད་པ་བཞིན་དུ་བསྒྲུབ་པའི་ཉེ་གནས་ཆེན་པོ་དབོན་མགོན་པོ་རྒྱལ་མཚན་དཔལ་བཟང་པོ་ཞེས་བགྱི་བ་དེ་ནི། རྗེ་བཙུན་རིན་པོ་ཆེ་འདི་ཉིད་ཀྱི་སྐུའི་བསོད་ནམས་ལས་འཁྲུངས་ཤིང༌། གསུང་ཚིག་གི་ཟུར་ཙམ་ཡང༌། དུས་སྐད་ཅིག་ཏུ་མི་ཡོལ་བར་ལུས་དང་ལོངས་སྤྱོད་ཐམས་ཅད་བླ་མའི་ཕྱོགས་སུ་གཏོང་བ་ཚིག་ཙམ་དུ་མི་འདུས་པར་བརྩོན་འགྲུས་ཀྱི་ཤུགས་སྟོབས་འཁོར་ལོས་བསྒྱུར་བའི་རྟ་མཆོག་དང་གླང་པོ་རིན་པོ་ཆེའི་ཡོན་ཏན་གྱི་དཔེས་མཚོན་པ་མངའ་ལ། ཐུགས་བླ་མ་ལ་སངས་རྒྱས་དངོས་སུ་མཐོང་བ་མི་ཕྱེད་པའི་དད་པ་རྒྱལ་པོ་གསལ་རྒྱལ་ལྟ་བུའི་བརྟུལ་ཞུགས་དང་ཡང་ལྡན་ལ། སྤྱིར་རང་བཞིན་གྱིས་དྲང་ཞིང་གཞུང་བཟང་ལ་བླ་མའི་ཐུགས་ཟིན་པ་དང༌། ལོག་འདྲེན་ཚར་གཅོད་པ་ལ་དཔའ་ཞིང་བརྟུལ་ཕོད་པ་ནི། གསང་བའི་བདག་པོ་ལག་ན་རྡོ་རྗེའི་རྣམ་པར་ཐར་པ་ཡང་ངེས་པར་འཛིན་པ་ཞིག་ཏུ་ཡོད་ལ། ཟད་མི་ཤེས་པའི་ལོངས་སྤྱོད་དང་དབང་ཐང་གི་མཐོ་ཡང་ཁེངས་པ་མེད་ལ། བསྟན་པའི་སྦྱིན་བདག་ཆེན་པོར་གྱུར་པ་ནི། རྒྱལ་པོ་རྣམ་ཐོས་སྲས་ཀྱི་ངོ་མཚར་ལ་ཡང་འགྲན་ནུས་པའོ། །མདོར་ན་ཕྱོགས་རིས་པའི་འབངས་རྣམས་བྱམས་པས་སྐྱོང་བ་དགེ་བསྙེན་གྱི་བརྟུལ་ཞུགས་ཅན་ལ།

ཐུགས་ཀྱི་ཏིང་ངེ་འཛིན་རྡོ་རྗེ་འཛིན་པའི་སར་ཡང་བཞུགས་ཤིང༌། སྨོན་ལམ་གྱི་ནུས་པས་བསྟན་པ་སྟོབས་ཀྱི་འཛིན་པ་པོར་གྱུར་པ། ཁྱིམ་བདག་མགོན་མེད་ཟས་སྦྱིན། སངས་རྒྱས་སྟོང་གི་འཕྲིན་ལས་ཀྱི་ཞབས་འབྲིང་བ་དེ་ཉིད། ད་ལྟ་ལྷ་མིའི་ཡུལ་སོ་སོ་ན་གནས་གཏན་བཅུ་དྲུག་སོ་སོའི་ཉེ་གནས་ཚུལ་དུ་བཞུགས། དྷརྨ་ཏ་ཞེས་པའི་སྤྲུལ་པ་ངེས་པ་དེ་ཉིད་ཀྱིས། བླ་མ་རིན་པོ་ཆེའི་རྡོ་རྗེའི་གསུང༌། དད་པའི་གཙུག་ཏུ་བླངས། ཇི་ལྟ་བ་བཞིན་སྒྲུབ་པར་དམ་བཅས་ཏེ། ཁྱུ་མཆོག་ཅེས་བྱ་བ་ལྕགས་མོ་སྦྲུལ་གྱི་ལོ། ཡར་གྱི་ཚེས་འགྲུབ་སྦྱོར་བཟང་པོའི་ཉིན་དཔོན་སློབ་རིག་བྱེད་པ་དང་བཅས་པ་ལས་སྨོན་ལམ་དག་པ་སྐུ་འཁོར་བཅས་ཀྱིས། མཐིལ་གྱི་སྒོ་མང་རྙིང་པ་རྣམས་བཞུགས་པའི་གཙུག་ལག་ཁང༌། མི་འགྱུར་ལྷུན་གྱིས་གྲུབ་པའི་གཞལ་མེད་ཆེན་པོ་དེར་ཕྱག་ཕེབས། རིན་པོ་ཆེ་ཉིད་ཀྱིས་ཐུགས་དགོངས་པ་ཟབ་མོ་ལ་མཉམ་པར་བཞག མཁན་སློབ་གསུམ་ལ་སོགས་པའི་སྦྱིན་བདག་ཆེན་པོ་དང༌། བུ་སློབ་ཆེན་པོ་རྣམས་དང༌། རིག་བྱེད་པ་དཔོན་གཡོག་རྣམས་སྔར་གྱི་རྙིང་པའི་ཆག་ཚད་བཟོ་ཁྱད་རྣམས་ལ་ཐུགས་གཞིག་ལེགས་པར་བཅུག ད་གདོད་བསྒྲུབ་པར་འགྱུར་བའི་རྟེན་མཆོག་གི་ཆག་ཚད་བཀོད་པ་བཟོ་ཁྱད་ལ་སོགས་པ་ཇི་ལྟར་དུ་བགྱིད་ཅིང་བསྒྲུབ་ཅེས་པའི་བཀའ་མཆིད་ཀྱང༌། རིན་པོ་ཆེའི་དྲུང་དུ་ཞུ་བའི་སྐབས་དེ་ཉིད་ན། ཐོག་མར་ནམ་མཁའ་གཡའ་དག་པ་སྤྲིན་དང་སེར་བུ་ལ་སོགས་པ་མེད་པ་ལ། ཉིན་མོར་བྱེད་པའི་འོད་ཟེར་གྱིས་ཀུན་ཏུ་གསལ་ཞིང་སྤུད་པར་གྱུར་པས། འཛམ་བུའི་གླིང་འདི་མཐའ་དག་ཨིནྡྲ་ནཱི་ལའམ། བཻ་ཌཱུརྻའི་གདུགས་ཀྱིས་ཁེབས་པ་ལྟ་བུར་གྱུར་ཏོ། །འདི་ནི་ཀུན་ཁྱབ་རང་བཞིན་འོད་གསལ་གདོད་ནས་དྲི་མས་མ་གོས་པ། འཁོར་འདས་ཐམས་ཅད་ཀྱི་གཤིས་སམ་བབས་ལ་བཞུགས་པའི་མཚོན་བྱེད་དོ། །དེའི་རྗེས་ཐོག་ཞིག་ན་ནི། རི་བོ་དང་བར་སྣང་གི་མཚམས་ནས། ཆུ་འཛིན་གཞོན་ནུ་དར་ཡུག་དཀར་པོ་བརྐྱང་བ་ལྟ་བུར་རྣམ་པ་ཅན་ཇི་སྙེད་པ་དག་གིས།

ར་བ་ལྟར་འཁོར་བ་དང༌། གུར་ཁྱིམ་ལྟར་ཕུབ་པ་དང༌། ཨུཏྤལ་ལྟར་འདབ་ཆགས་ལ་ཕྱོགས་དང་མཚམས་དག་ལ་ནི། བཀྲ་ཤིས་པའི་རྟགས་དཔལ་གྱི་བེའུ་དང༌། དགའ་བ་འཁྱིལ་བ་དང༌། འཁོར་ལོ་དང་པདྨ་དང་བུམ་པ་ལ་སོགས་པའི་དབྱིབས་ཅན་དང༌། བཀོད་པ་བསམ་གྱིས་མི་ཁྱབ་པ་དང༌། སངས་རྒྱས་རྣམས་རང་གི་ཞིང་ཁམས་ན་ཆོས་སྟོན་པ་དང༌། བྱང་ཆུབ་སེམས་པ་རྣམས་ཆོས་ཀྱི་གླེང་སློང་བ་དང༌། ངུར་སྨྲིག་ཅན་གྱི་དགེ་འདུན་རྣམས་སྨོན་ལམ་དང་བདེན་སྟོབས་བརྗོད་པ་དང༌། ཁྲོ་བོ་རྣམས་གདུག་པ་ཅན་ཚར་གཅོད་པ་དང༌། དཔའ་བོ་དང་མཁའ་འགྲོ་རྣམས་རྡོ་རྗེའི་གླུ་ལེན་ཞིང་གར་བསྒྱུར་བ་དང༌། ལྷའི་བུ་དང་བུ་མོ་རྣམས་མཆོད་པ་འབུལ་བ་དང༌། དཀར་ཕྱོགས་ཀྱི་ལྷ་ཀླུ་རྣམས་ཀྱང་བསྟན་པ་སྲུང་བར་ཁས་ལེན་པ་ལ་སོགས་པའི་རྣམ་པ། མདོར་ན་རྒྱལ་བའི་སྐུ་གསུང་ཐུགས་འཕྲིན་ལས་ཀྱི་རྣམ་པར་རོལ་པ་བརྗོད་ཀྱིས་མི་ལང་བ་དག་གི་རྣམ་པ་ཅན་རྣམས། སྐྱེས་བུ་ཁྱད་པར་ཅན་སྒྲུབ་པ་པོ་མཆོག་དང༌། རྩ་རླུང་དྭངས་མ་དག་གིས་ནི་མངོན་སུམ་དུ་མཐོང་ལ། སྐྱེ་བོ་ཕལ་རྣམས་ཀྱིས་ཀྱང་བར་སྣང་སྤྲིན་ཚོགས་ཀྱི་རྣམ་པ་ལ་འདྲ་ལ་འདྲ་མིན། ཕྱེད་འཁྲུལ་ཕྱེད་མ་འཁྲུལ་ལྟ་བུའི་རྣམ་པས་ཀུན་གྱི་སྤྱོད་ཡུལ་དུ་གྱུར་ཏོ། །གཞན་ཡང་ཁ་དོག་སྣ་ཚོགས་པའི་འཇའ་ཚོན་དང༌། སྒྲ་དང་འོད་ལ་སོགས་པ་ཡང་སྔ་མ་བཞིན་ནོ། །འདི་ནི་རིགས་སད་པ་ནས་བརྩམས་པའི་ལམ་ལྔ་ས་བཅུའི་ཡོན་ཏན་དང༌། གསང་སྔགས་ལ་རྡོ་རྗེའི་ར་གུར་སོགས་བསྲུང་བའི་འཁོར་ལོ་ནས་བརྩམས་ཏེ། བསྐྱེད་པའི་རིམ་པ་མཐའ་དག་དང༌། རྫོགས་པའི་རིམ་པ་དག་གི་ཡང་མཚོན་བྱེད་དུ་གོ་བར་བྱའོ། །ཡང་དུས་དེར་གཞུ་ལུང་པའི་ཐད་ཀྱི་བར་སྣང་ནི། ཁ་དོག་སྣ་ཚོགས་པ་རྣམ་པར་བཀྲ་བའི་འཇའི་གུར་གྱིས་ཁེབས་པར་གྱུར་ལ། ཁྱད་པར་མཚེའུ་ཁ་བདེ་མཆོག་ཕོ་བྲང་དང༌། མཐིལ་གྱི་མི་འགྱུར་ལྷུན་གྲུབ་ཀྱི་གཙུག་ལག་ཁང་ནི་འཇའ་ཐག་གིས་སྦྲེལ་ཅིང༌། མཐིལ་གྱི་རྒྱབ་རི་སྤོས་ངད་ལྡན་གྱི་སྟེང་དྲང་ཐད་ལ་ནི།

འཇའ་ཚོན་ལྷབ་ལྷུབ་ཀྱིས་བཀླུབས་པའི་མི་ནུབ་རྒྱལ་མཚན་གནམ་དུ་སྒྲེང་བ་ལྟ་བུ་དང༌། དེའི་རྩ་བ་ནས་གྱེས་ཤིང་སོང་བ་ལྟ་བུའི་ཚུལ་གྱིས། ཤར་རྒྱ་ནག་རི་བོ་རྩེ་ལྔ་དང༌། ཙཱ་རི་ཙ་གོང་གི་ཐད། ལྷོ་དཔལ་གྱི་རི་བོ་དང༌། ལ་ཕྱི་ཆུ་དབར་གྱི་ཐད། ནུབ་ཨུ་རྒྱན་དང༌། གངས་རིའི་རྒྱལ་པོ་ཏི་སེའི་ཐད། བྱང་ཤམྦྷ་ལ་དང༌། འཕགས་པ་ཤིང་ཀུན་གྱི་ཐད་སོ་རྣམས་སུ་ནི་དཔག་བསམ་ཤིང་གི་སྡོང་པོ་ལས་ཡལ་ག་དང་ལོ་འདབ་ཚད་མེད་རྒྱས་པའི་ཚུལ་ལྟ་བུ། ཡུལ་ཉི་ཤུ་རྩ་བཞིའི་ཐད་ཀ་དང༌། རྒྱས་པར་ནི་འཛམ་བུའི་གླིང་གི་སྟེང་གི་ནམ་མཁའ་ཡོངས་སུ་རྫོགས་པར་ཁེབས་པར་ཡང་གྱུར་ཏོ། །འདི་ནི་སྐྱོབ་པ་འདི་ཉིད་སྔོན་གྱི་སྨོན་ལམ་གྱི་དབང་གིས་གྲུབ་པའི་དྲི་བཟང་ཁྱད་པར་ཅན་རྣ་བའི་དབང་པོ་ཚིམ་པར་བྱེད་པ་དག་གིས། ཡུལ་ཕྱོགས་དེ་ཀུན་ཏུ་ཁྱབ་པར་གྱུར་ལ། ལྷ་རྫས་ཀྱི་མེ་ཏོག་སྣ་ལྔའི་ཆར་བབ་པ་ནི་ཕལ་པ་ཀུན་གྱི་ཡང་སྤྱོད་ཡུལ་དུ་གྱུར་ལ། གདུལ་བྱ་ལས་དག་པ་འགའ་ཞིག་གིས། སངས་རྒྱས་ཞིང་བཀོད་སོགས་ཀྱང་མཐོང་མོད་ཞིབ་ཏུ་བྲི་བར་མ་ནུས་ལ། རི་ཁྲོད་ཀྱི་སྒྲུབ་སྡེ་དེ་ཉིད་ན། གཉུག་མར་གནས་པའི་སྒོམ་ཆེན་རྣམས་ལ། སྔར་ལས་ཕུལ་དུ་ཕྱིན་པའི་ཉམས་དང་རྟོགས་པ་ལྡན་པའི་ཏིང་ངེ་འཛིན་གྱི་སྒོ་མང་པོ་དུས་དེ་ཉིད་དུ་སྐྱེས་ལ། གཞན་ཏི་སྒྲོ་དང༌། ཚ་འུག་དང༌། སྒྲུ་སྒང་སོགས། གཞུ་ལུང་ཉིད་ཀྱི་སྒྲུབ་གནས་དང༌། ཁྲ་བ་ཁ། དཀར་ལེབ་སོགས་ཀླུང་ཤོད་ཀྱི་སྒྲུབ་གནས་དང༌། མཚོ་བྲག་དང༌། མཐའ་བྲག་དཀར་སོགས་གྲོག་ནང་གི་སྒྲུབ་གནས་དང༌། ཐེག་ཕྱི་དང༌། ལྷོ་བྲག་སོགས་མལ་གྲོའི་སྒྲུབ་གནས་ཏེ། མདོར་ན་དབུ་རུའི་སྟོད་འདི་ཉིད་ཀྱི། གཡའ་ཁྲོད། གངས་ཁྲོད། རི་སུལ། སྨན་ལྗོངས། ནགས་ཚལ། ཡང་དབེན། དགེ་འདུན་གྱི་སྡེ་དང་བཅས་པའི་གནས་ཁྱད་པར་ཅན་རྣམས་ན། སྒྲུབ་པ་ལ་རྩེ་གཅིག་ཏུ་གཞོལ་བའི་རྣལ་འབྱོར་པ་གྲངས་ལས་འདས་པ་རྣམས་ལ་ཞི་གནས་དང་ལྷག་མཐོང་གི་ཏིང་ངེ་འཛིན་ཁྱད་པར་ཅན།

དུས་དེ་ཉིད་དུ་སྐྱེས་པར་གྱུར་ཏེ། རྒྱས་པར་ནི། གངས་ཏི་སེ་ལ་སོགས་གནས་མཆོག་གསུམ་གྱི་གཙོས་པའི་གངས་ཅན་གྱི་ལྗོངས་འདི་ཉིད་ན་གནས་པའི་སྒྲུབ་པ་མཛད་པ་དང༌། གཞན་ཡང་ཡུལ་ཉི་ཤུ་རྩ་བཞིས་མཚོན་པའི་གནས་ཁྱད་པར་ཅན། མི་མཇེད་ཀྱི་ཞིང་ན་གང་ཡོད་དེ་རྣམས་ན་དྭགས་པོ་བཀའ་བརྒྱུད་པས་མཚོན་པའི་གདུལ་བྱ་ཁྱད་པར་ཅན་སྒྲུབ་པ་ལ་བརྩོན་པ་གང་དང་ཅི་ཡོད་རྣམས་ལ། བསྟན་པ་ལོ་ལྔ་བརྒྱ་ཕྲག་བཅུའི་ནང་ནས་སྒྲུབ་པའི་ལྔ་བརྒྱ་པ་གསུམ་གྱི་སྒོ་སྐལ་ཅན་དེ་ཉིད་ལས། སྐབས་འདིར་ཉམས་དང་རྟོགས་པའི་གཞིར་གྱུར་པའི་ཏིང་ངེ་འཛིན་ཁྱད་པར་ཅན་དུས་སྐད་ཅིག་མ་ཉིད་དུ་སྩོལ་བར་མཛད་པ་ནི། ལྷར་བཅས་སྐྱེ་དགུ་ལ་ཕན་པ་དང་བདེ་བའི་རྒྱུར། སྐྱོབ་པ་རིན་པོ་ཆེས་ཏིང་ངེ་འཛིན་ལ་མཉམ་པར་བཞག་པའི་ངང་ནས། རྟེན་མཆོག་ངོ་མཚར་ཅན་འདི་ལ་གསོལ་བ་བཏབ་ན། དགོས་འདོད་ཐམས་ཅད་འབད་མེད་དུ་འབྱུང་བའི་སྔ་ལྟས་སུ་བྱིན་གྱིས་བརླབས་པ་ཡིན་ཏེ། དུས་དེའི་ཚེ་སྐྱེ་དགུ་མཐའ་དག་ཀྱང་ལོ་ལེགས་པ། ནད་ཡམས་དང་བྲལ་བ། འཁྲུག་ལོང་གི་གཡེང་པ་ལས་ཐར་བ། རིགས་ཀྱི་གཉེན་དང༌། མཛའ་བོ་དང༌། འཁོར་གཡོག་རྣམས་དང་རང་རང་གི་སྐལ་པ་ལས་ཇི་ལྟར་གྲུབ་པ་བཞིན་དུ་ལྷན་ཅིག་པའི་དགའ་བ་དང༌། སྤྲོ་བ་དང་རྣལ་དུ་ཕེབས་པ་དང༌། ཡོ་བྱད་ཀྱིས་མི་ཕོངས་པ་དང༌། འདོད་པའི་དོན་རྣམས་བསམས་པ་བཞིན་འབྱོར་ལ། དམ་པའི་ཆོས་ཀྱི་རྒྱུ་འབྲས་ལ་ཡང་ཡིད་རྟོན་པར་གྱུར་པས་སོ། །འདི་དག་གི་རྒྱུ་མཚན་ཕྱི་མའི་དུས་ལ་ཕན་ཕྱིར་ད་དུང་བཤད་དགོས་པ་མང་ཡང༌། ད་ལྟའི་དུས་ན་ཀུན་གྱི་མཐུན་སྣང་གྲུབ་པས་ཆོག་པའི་དབང་དུ་བྱས་ལ། ཡི་གེ་མང་དོགས་ནས་དེ་ཙམ་དུ་བསྡུས་སོ། །ཡང་དུས་དེ་ཉིད་དུ་སྐྱེ་འགྲོའི་ཡིད་དུ་འོང་བའི་གཡུ་འབྲུག་གི་སྒྲ་སྐད་འཇམ་པོར་ཡང་གྲགས་ལ། ཆར་ཟིམ་ཟིམ་བུ་དག་ཀྱང་ཡུན་ཧ་ཅང་མི་རིང་བར་བབ། ས་ཆེན་འདི་ཐམས་ཅད་སྐྱོབ་པའི་ཐུགས་རྗེའི་ཆར་སྤྲིན་ལས་ཐོན་པའི་བྱང་ཆུབ་སེམས་ཀྱི་ཆབ་ཀྱི་བརླན་པར་གྱུར།

འདབ་ཆགས་རྣམས་ཀྱང་རྩེན་ཞིང་རོལ་པའི་རྣམ་པས་འཁོར་ཞིང་ལྡིང་བ་དང༌། ཡིད་དུ་འོང་བའི་སྐད་སྙན་སྣ་ཚོགས་སྒྲོག དཔོན་སློབ་ཡོན་མཆོད་སྒྲུབ་པ་པོ་འཁོར་བཅས་ལ་སྐྲག་པ་དང༌། དངངས་པ་དང༌། འཛེམ་བག་གི་ཚུལ་ཅུང་ཟད་ཀྱང་མེད་པར་བག་ཕེབས་པའི་ཚུལ་གྱིས་བཀའ་མཆིད་རྣམས་ཀྱང་ཉན་པར་གྱུར་ཏོ། །དེ་བཞིན་རི་དྭགས་ཀྱི་ཚོགས་རྣམས་ཀྱང༌། རི་དང་ཆུ་དང་ནགས་ཚལ་གྱི་ཁྲོད་དུ་བག་འཁུམས་པ་མེད་པར་རྩེད་འཇོའི་ཚུལ་གྱིས་བཀའ་མཆིད་ཉན་པའི་བར་སྔ་མ་ལྟར་གྱུར་ཏོ། །གཞན་ཡང་ངོ་མཚར་བའི་གཏམ་དུ་བྱ་བ་བརྗོད་རྒྱུ་མང་སྟེ། མཚོན་པ་ཙམ་མོ། དེའི་ཚེ་དེའི་དུས་ན། སྐྱོབ་པ་འཇིག་རྟེན་མགོན་པོ་ཉིད་སླར་བསམ་བཞིན་དུ་སྐྱེ་བ་བཞེས་པའི་རྒྱལ་བའི་དབང་པོ་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་རང་ཉིད་ཀྱི་ཆོ་འཕྲུལ་དེ་ལྟ་བུ་སྟོན་བཞིན་པའི་ངང་ནས། བུ་སློབ་ཀྱི་ཐུ་བོ་རྣམས་དང༌། དཔོན་མོ་ཆེ་འཁོར་དང་བཅས་པ་ལ་རྡོ་རྗེའི་གསུང་བདེན་པའི་ཚིག་ཏུ་བཀའ་བསྩལ་བ་ནི། ཕན་པ་དང་བདེ་བ་ཐམས་ཅད་འབྱུང་བའི་རྒྱུ་གཅིག་པུ་ནི། རྒྱལ་བ་སངས་རྒྱས་ཀྱི་བསྟན་པ་ཁོ་ན་ཡིན་ལ། དེ་འཕེལ་ཞིང་རྒྱས་པ་ནི་བསྟན་འཛིན་སྐྱེས་བུའི་རྣམ་ཐར་ཕྱག་རྗེས་བཟང་པོ་ལ་རག་ལས། རང་རེའི་བརྒྱུད་པ་དང༌། བཀའ་བབ་འདི་ཡང༌། སངས་རྒྱས་ཉིད་ཀྱི་ལུང་བསྟན་པ་ལྟར། སྙིགས་མའི་སེམས་ཅན་མགོན་སྐྱབས་དང་བྲལ་བ་རྣམས་ལ་གཞན་ལས་ལྷག་པའི་ཐུགས་བརྩེ་བ་ཆེན་པོས་ཀུན་ནས་བླངས་ཏེ། ས་ཕྱོགས་གཞན་དུ། གང་ཟག་སུས་ཀྱང་མཛད་པར་རྔོ་མ་ཐོགས་པའི་རྟེན་མཆོག་ཁྱད་པར་ཅན། འཇིག་རྟེན་ན་འགྲན་ཟླ་དང་བྲལ་བའི་བཀྲ་ཤིས་སྒོ་མང་ཞེས་མཚན་དུ་གསོལ་བ། དོན་དུས་གསུམ་གྱི་བླ་མ་རྒྱལ་བ་སྲས་བཅས་ཀྱི་སྐུ་ཚབ། དེ་ཉིད་ལས་མི་གཞན་ཞིང་ཐ་མི་དད་པ། ཕྱི་དབྱིབས་མཆོད་རྟེན་ཆེན་པོ། སངས་རྒྱས་ཀྱི་ཞིང་ཁམས་འོག་མིན་ཆེན་པོའི་མཚོན་བྱེད་ཅན། ངེས་པའི་དོན་དུ་རྡོ་རྗེའི་ལུས།

སངས་རྒྱས་བསྒྲུབ་པའི་ཞིང་ས་འདི་ཡང་མཚོན་ནུས་པ། ནང་གི་གནས་སོ་སོར་བླ་མ་གྲུབ་ཐོབ། ཡི་དམ་ལྷ་ཚོགས། སངས་རྒྱས་དང་བྱང་ཆུབ་སེམས་དཔའ། ཆོས་སྐྱོང་སྲུང་མ། ཞིང་སྐྱོང་ཕོ་ཉ་ལས་མཁན་དང༌། སངས་རྒྱས་བསྟན་པ་འདི་ལ་གྲགས་ཚོད་ཀྱི་སྐུ་ཡོངས་སུ་རྫོགས་པར་ཚང་བས། བདེ་ཆེན་ལོངས་སྤྱོད་རྫོགས་པ་དང༌། འོད་གསལ་སྟོང་ཉིད་ཆོས་སྐུའི་ཡོན་ཏན་ཐམས་ཅད་ཀྱང་མཚོན་པ་ཅན། ངེས་པའི་དོན་དུ་ནང་རྩ་རླུང་ཁམས་གསུམ་རྣམ་པར་དག་པའང་བརྡ་འཕྲོད་ཅིང་ངེས་པ་དྲངས་པས། འཁོར་འདས་ཀྱི་བདེ་སྐྱིད་འབྱུང་བའི་རྟེན་འབྲེལ་ཅན། མདོར་ན་གང་ལ་གསོལ་བ་བཏབ་ན་དགོས་འདོད་ཐམས་ཅད་འབྱུང་བའི་རྟེན་མཆོག་ཁྱད་པར་ཅན་ཞིག ཁྱད་གཞི་སྔ་མ་རྣམས་ལས་ཀྱང་རྒྱ་ཁྱོན་ལྷ་གྲངས་མང་ཁྱད་སོགས་ལྷག་ཅིང་ཕུལ་དུ་ཕྱིན་པ་རང་ཅག་དཔོན་སློབ་འཁོར་དང་བཅས་པས་བསྒྲུབ་པར་བྱའོ། །ཞེས་ཁྱུ་མཆོག་རླབས་པོ་ཆེའི་གནས་སུ་དམ་བཅས། འཁོར་གྱི་ནང་དུ་སེང་གེའི་སྒྲ་བསྒྲགས་སོ། །སྨྲས་པ། སྔོན་དུས་ཐུབ་ཆེན་བྱ་རྒོད་ཕུང་པོའི་རིར། །རྒྱལ་ཡུམ་ཤེར་ཕྱིན་སྒོ་མང་བཞེངས་བཞེད་ཚེ། །ཕྱོགས་བཅུའི་སངས་རྒྱས་ཞིང་གི་མཆོད་པ་བཞེས། །ཞིང་འདིའི་མི་ཁོམ་དལ་འབྱོར་ཁང་པར་བཅུག །དེང་དུས་སྐྱོབ་པས་འབྲི་སའི་རི་བོ་ལ། །རྟེན་མཆོག་སྒོ་མང་བཞེངས་པར་དགོངས་གཏད་ཚེ། །ཉེར་བཞིའི་ཡུལ་གྱི་དཔའ་བོ་མཁའ་འགྲོས་མཆོད། །སྙིགས་མའི་འགྲོ་རྣམས་སྐལ་པ་བཟང་པོར་བསྒྱུར། །ཨེ་མ་ཐུབ་ཆེན་སངས་རྒྱས་དང༌། །ཁྱེད་ཅག་འགྲན་པའི་རོལ་རྩེད་འདིས། །བདུད་རྣམས་དཔའ་འཁུམས་ཡི་མུག་ནའང༌། །སྐལ་ལྡན་མི་རྣམས་བདེ་སྐྱིད་གྱུར། །ཅེས་སོ། །དེ་ལྟ་བུའི་རྟེན་འབྲེལ་ཁྱད་པར་ཅན་གྱི་ལོ་རྒྱུས་རྣམས། དུས་དེ་དང་ཉེ་བ་ཞིག་ན། ཁོ་བོས་ཀྱང་སྐྱོབ་པ་རིན་པོ་ཆེའི་་་་་་རྒྱལ་དབང་ཀུན་དགའ་རིན་ཆེན་ཞབས་ཀྱི་དྲུང་དུ་སོང་ཏེ། བཀའ་མཆིད་གླེང་བསླང་ཞིང་ཞུས་པའི་ཚེ། དཔལ་གྱི་མགུར་ནས་འདི་སྐད་དུ་གསུངས་ཏེ།

རང་ཉིད་ཀྱི་ཡབ་མེས་ཀྱི་བཀའ་སྲོལ་བཟང་པོ་འདི་ལྟ་བུ་བསྒྲུབ་པའི་འདུན་པ་བསྟན་པ་དང༌། སེམས་ཅན་ལ་ཕན་པར་འགྱུར་བ་འབའ་ཞིག་གིས་ལྷག་པའི་བསམ་པ་གསེར་ལྟ་བུ་དེ། ཇི་ལྟར་བསམས་པ་བཞིན་འགྲུབ་པའི་རྟེན་འབྲེལ་ཕུན་སུམ་ཚོགས་པར། ལྷའི་རྫས་ཀྱི་མཆོད་པ་ཁྱད་པར་ཅན་མི་རྣམས་ཀྱིས་མངོན་སུམ་དུ་མཐོང་བ་དང༌། ཡ་མཚན་པའི་བྱེ་བྲག་མང་པོ་སྣང་བ། བཀའ་སྡོད་ཆོས་སྐྱོང་སྲུང་མ་རྣམས་ཀྱང་མགུ་བའི་རྣམ་པར་འདུག་གསུངས་པ་དང༌། གཞན་ཡང༌། རྒྱུ་ཚོགས་རྣམས། རང་ཤུགས་ཀྱིས་འབད་མེད་བྱུང་ཚུལ་དང༌། བཀོད་པ་དང་བཟོ་ཁྱད་སོགས་ལྷ་གྲངས་དང་བཅས་པ་སྔ་དུས་ཀྱི་རྣམས་ལས་ཀྱང༌། ལྷག་པར་རིམ་གྱིས་འགྲུབ་པ་ཡོད་ཚུལ་གྱི་བཀའ་མཆིད་ཀྱང་ཕེབས་པར་གྱུར་ཏོ། །དེ་ནས་ལོ་དེ་ཉིད་ཀྱི་ཧོར་ཟླ་གསུམ་པའི་ཚེས་གཅིག་ལ་འཕྲོད་སྦྱོར་བཟང་པོའི་ཉིན་པར་བཟོ་ཐབ་བཙུགས་ནས། བྱ་ལོ་ཧོར་ཟླ་བདུན་པའི་ཚེས་ཉེར་བཞི་ཕན་ཆོད་ཀྱི་ལོ་ཧྲིལ་པོ་བཞི་དང༌། ཟླ་བ་ལྔ་སོང་བའི་ནང་དུ། ཕྱི་ནང་གི་བཟོ་ཁྱད་ཐམས་ཅད་ཡོངས་སུ་རྫོགས་པ། ཆོས་སྐྱོང་བང་རིམ་གྱི་རྒྱལ་པོ་ཆེན་པོ་བཞི་ལེགས་པར་བྱོན་པའི་རྣམ་ཐོས་སྲས་ཀྱི་སྐུ། མི་བསྲུན་ལོག་སྨྲ་ཚར་གཅོད་པའི་མདུང་རྣོ་ངར་ཤུགས་ཅན་དུས་རྟག་ཏུ་ཕས་རྒོལ་ལ་བསྣུན་པ་དང༌། དགོས་འདོད་ཆར་ཆེན་པོ་འབེབས་པའི་ཡིད་བཞིན་གྱི་རྒྱལ་མཚན། སྲིད་པ་གསུམ་ལས་རྣམ་པར་རྒྱལ་བ་མཚོན་བྱེད་དུ། དུས་རྟག་ཏུ་འཕྱར་ཐབས་སུ་བསྣམས་པའི་རྫུ་འཕྲུལ་ཅན་གྲུབ། ཚེས་ལྔ་ནས་ནང་གཞུག་པ་ཕལ་བ་ནས་བརྩམས་ཏེ། ཚེས་བཅུའི་བར་ལ་སྦྱོར་དངོས་རྗེས་ཀྱི་ཆོ་ག་མཚན་ཉིད་ཐམས་ཅད་ཡོངས་སུ་ཚང་བའི་རབ་གནས་སྐྱོབ་པ་རིན་པོ་ཆེ་རྡོ་རྗེ་འཛིན་པ་མཁས་ཤིང་གྲུབ་པ་བརྙེས་པ། འདུས་པའི་ཚོགས་ཆེན་པོ་དང་བཅས་ཏེ་ལེགས་པར་གྲུབ་པའོ། །སྐབས་དེ་དག་ཏུ་ཡང་ངོ་མཚར་བའི་ལྟས་ཁྱད་པར་ཅན་དག་བྱུང་བ་ཟུར་ཙམ་བརྗོད་པར་བྱ་སྟེ། ཐོག་མར་ལུགས་ཕུད་ལ།

བཀའ་བརྒྱུད་བསྟན་པའི་བདག་པོ། རྒྱལ་བས་ལུང་བསྟན་བརྙེས་པ། མཉམ་མེད་སྒམ་པོ་པ། མཚན་དྭགས་པོ་ལྷ་རྗེ་ཞེས་ཉི་མ་ལྟར་གྲགས་པ་བཞིན་དུ། དུས་གསུམ་རྒྱལ་བ་སྲས་བཅས་ཀྱི་སྤྲུལ་པར་བྱོན་པ་དེ་ཉིད་ཀྱི་སྐུ་རྒྱ་མཐོ་གང་བའི་ཚད་ཅན་རིན་པོ་ཆེ་ལས་གྲུབ་པ་ཞིག་གི་ལུགས་བླུག་པའི་དགོངས་པ་གནང་བའི་སྔ་ནུབ། སྤྲུལ་སྐུ་རྡོ་རྗེ་རྒྱལ་མཚན་གྱི་རྨི་ལམ་དུ། ནམ་མཁའི་མཐོངས་མཐོ་ལ་ཡངས་པའི་དབུས་ན། སྤྱན་སྔ་རྒྱལ་དབང་ཀུན་དགའ་རིན་ཆེན་པ་འདི་ཉིད། སྐུ་མཚན་དང་དཔེ་བྱད་ཀྱིས་སྤྲས་པ། གུར་ཀུམ་ཀུ་ཤ་རིས་ཀྱི་ཆོས་གོས་སུམ་བརྩེགས་དང་ལྡན་པ། ཏ་ཧཱུཾ་གསེར་མའི་སྒོམ་ཞྭ་གསོལ་བ། ཕྱག་ན་ཚེ་བུམ་བདུད་རྩིས་གང་བ་བསྣམས་པ་ལ། འཁོར་གུར་ཀུམ་ཀུ་ཤ་རིས་ཀྱི་སྐུ་ཆོས་དང་ན་བཟའ་གསོལ་བ་དབུ་རེག་ཞབས་རྗེན་མཛད་པ། ཕྱག་གཡས་གསེར་གྱི་འཁོར་ལོ་རྩིབས་སྟོང་པ། གཡོན་ཁ་དོག་སྣ་ཚོགས་པའི་གདུགས་འཛིན་པ། གཙོ་འཁོར་ཐམས་ཅད་ཀྱིས་བཀྲ་ཤིས་པའི་ཚིགས་བཅད་གསུངས་ཤིང༌། ཡ་མཚན་མཆོག་ཏུ་གྱུར་པའི་རྟེན་འདི་མ་གྲུབ་ཀྱི་བར་དུ། བར་དུ་གཅོད་པ་ཐམས་ཅད་ཉེ་བར་ཞིའོ། །གསུངས་པའི་སྒྲ་དང་བཅས་པའི་མོད་ལ་མནལ་སད་དེ། སྐྱོབ་པ་འཇིག་རྟེན་གསུམ་མགོན་དངོས་ཀྱིས་ཕྱག་གནས་མཛད་པའི་མོས་གུས་དང་ཡིད་ཆེས་པར་གྱུར་ཏོ། །རབ་གནས་དངོས་གཞིའི་ཉིན་པར་ཡང༌། སྔོན་དགེ་སློང་བའི་བཀའ་བགྲོས་དང་དགོངས་པ་གནང་བའི་དུས་དང་ཆོས་མཚུངས་པར། འཇའ་འོད་ཀྱི་གུར་ཁྱིམ། མེ་ཏོག་གི་ཆར། དྲི་བཟང་འཐུལ་བ་ལ་སོགས་པ་བརྗོད་ཀྱིས་མི་ལང་བ་བྱུང་བ་རྣམས། ད་ལྟ་ནི་སྐུ་འཁོར་བ་ཐམས་ཅད་ལ་མངོན་སུམ་གྱིས་གྲུབ་པ་འདི་ཉིད་ཡིན་ལ། ཕྱིས་འབྱོན་རྣམས་ལ་ཡིད་ཆེས་པའི་གཏམ་བརྗེད་ཐོ་ཙམ་དུ་བཀོད་པའོ། །རྒྱལ་དབང་ཀུན་དགའ་རིན་ཆེན་ཞབས་ཀྱི་ཐུགས་དམ་སྒོ་མང་གི་གླེང་གཞི་ངོ་མཚར་བསྟན་པའི་ཉི་མ་ཤར་བའི་ལེའུ་སྟེ་གཉིས་པའོ།། ༈ །།ཀུན་དགའི་དགོས་འདོད་ཡིད་བཞིན་རིན་ཆེན་དཔལ། །ཐུབ་བསྟན་ཆོས་ཀྱི་རྒྱལ་མཚན་རྩེར་གསོལ་ནས། །དཔལ་ལྡན་འཕྲིན་ལས་བཟང་པོ་འབྲི་གུང་པ། །བརྒྱུད་པར་བཅས་བསྟོད་ལེའུ་གསུམ་པ་བྲི། །དེ་ལ་རྟེན་མཆོག་འདིའི་དཀར་ཆག་གི་སྙིང་པོ་སྒྲིལ་ན་ཆེ་བ་དྲུག་དང་ལྡན་ཏེ།

བཟོ་ཕུད་འཕྲིན་ལས་ཀྱི་ཆེ་བ། རྒྱུ་ཚོགས་འབྱོར་བའི་ཆེ་བ། བཟོ་ཁྱད་བཀོད་པའི་ཆེ་བ། ལྷ་གྲངས་བཞུགས་ཚུལ་གྱི་ཆེ་བ། ནང་གཞུག་བྱིན་རླབས་ཀྱི་ཆེ་བ། དགེ་མཚན་རྟེན་འབྲེལ་གྱི་ཆེ་བའོ། །ཐོག་མར་བཟོ་ཕུད་ངོ་མཚར་ཅན་བྱོན་ཚུལ་ནི། མཉམ་མེད་དྭགས་པོ་བཀའ་བརྒྱུད་ཅེས། འཛམ་གླིང་ཀུན་ཏུ་ཉི་མ་ལྟར་གྲགས་པ། སྒྲུབ་བརྒྱུད་བསྟན་པའི་གཙུག་རྒྱན་ནོར་བུ་གང་དེའི་ཐོག་མའི་སྲོལ་འབྱེད་པ་པོར། སངས་རྒྱས་ཉིད་དང༌། པཎ་ཆེན་ནཱ་རོ་པ་སོགས་ཀྱིས་ལུང་བསྟན་པ། མདོར་ན་དུས་གསུམ་སངས་རྒྱས་ཐམས་ཅད་ཀྱི་ཐུགས་རྗེ་དང་ཕྲིན་ལས་གཅིག་ཏུ་བསྡུས་ཏེ། མིའི་ཚུལ་བཟུང་བ་དགེ་སློང་འཚོ་བྱེད་ཅེས་བྱ་བ། མཚན་ལན་གཅིག་ཐོས་པ་ཙམ་གྱིས་ཀྱང༌། ངན་འགྲོའི་གཡང་ས་ལས་སྐྱོབ་པར་ནུས་པའི་རྗེ་བཙུན་རིན་པོ་ཆེ་སྒམ་པོ་པའི་སྐུ། རྒྱུ་རིན་པོ་ཆེ་ལས་ལུགས་སུ་བསྐྲུན་པ་ངོ་མཚར་ཅན་འདི་སྒྲུབ་པར་མཛད་དེ། དེ་ཉིད་ཐོག་མར་བསྒྲུབ་པའི་དགོངས་པ་ཡང༌། རྗེ་བཙུན་དེ་ཉིད་རིན་པོ་ཆེ་ཀུན་དགའི་མཚན་ཅན་དང་ནི་སྐུ་སྐྱེ་བ་ཚེ་རབས་ཐམས་ཅད་ཀྱི་རྩ་བའི་བླ་མ་ཡིན་པའི་ཐུགས་ཀྱི་ཉམས་སྣང་མང་པོ་སྐུ་ཚེ་འདི་ཉིད་ལ་ཡང་དང་ཡང་དུ་གསལ་ཐེབས་ཤིང་དེའི་འཕྲིན་ལས་ཀྱི་མཛད་པ་འཁོར་བ་མ་སྟོངས་ཀྱི་བར་དུ་བསྒྲུབ་པར་ཡང་ཞལ་གྱིས་བཞེས་པ། དེང་སང་སེམས་ཅན་དང༌། ཉོན་མོངས་པ་དང༌། དུས་དང༌། ཚེ་དང༌། ལྟ་བའི་སྙིགས་མ་སྟེ། སྙིགས་མ་ལྔ་པོ་ཆེས་ཤིན་ཏུ་བདོ་བའི་དུས་ཀྱི་གདུལ་བྱ་འདི་རྣམས་ལ་བུ་སྡུག་ཆུས་ཁྱེར་བའི་མ་ལྟ་བུར། ལྷག་པར་ཐུགས་བརྩེ་བ་ཆེན་པོ་འཁྲུངས་ནས། དྭགས་པོ་རིན་པོ་ཆེ་ལ་གསོལ་བ་བཏབ་ན། གདུལ་བྱ་འདི་རྣམས་ལ་དངོས་སུ་ཕན་པ་འབྱུང་བའི་རྟེན་འབྲེལ་ཡང་རྨི་ལམ་དུ་སྒམ་པོ་རིན་པོ་ཆེ་དང་མཇལ་ནས། མུ་ཏིག་སྙིམ་པ་གང་གནང་སྟེ། འདི་ཁྱོད་ཀྱི་གྲྭ་པ་ཡིན་གསུང་བྱུང་བ་སོགས་ཏེ་རྒྱུ་མཚན་གཞན་ཡང་མང་དུ་ཡོད་དོ། །རྒྱུའི་རང་བཞིན་གྱི་ཁྱད་པར་ནི།

གསེར་ས་ལེ་སྦྲམ་དང༌། འཛམ་བུའི་ཆུ་གསེར་དང༌། དངུལ་དང༌། ཟངས་དང༌། རིན་པོ་ཆེ་རྡོ་རྗེ་ཕ་ལམ་དང༌། བཻ་ཌཱུརྻ་དང༌། ཤེལ་དང༌། མེ་ཤེལ་དང༌། ཆུ་ཤེལ་དང༌། མན་ཤེལ་དང༌། ཤེལ་བྷེ་དུ་དང༌། བྱི་རུ་དང༌། སྤུག་དང༌། རྡོའི་སྙིང་པོ་དང༌། དུང་གཡས་སུ་འཁྱིལ་བ་དང༌། བཀྲ་ཤིས་དང༌། ཇུ་ནེ་དང༌། གཡུ་དང༌། སྦུར་སྡུད་དང༌། སྦུར་ལེན་དང༌། མུ་ཏིག་དང༌། མུ་ཏིག་དམར་པོ་དང༌། སྤོས་ཤེལ་དང༌། རིན་པོ་ཆེ་དང༌། རྒྱ་ཤེལ་དང༌། རིན་པོ་ཆེ་མུ་ས་ར་དང༌། ཨིནྡྲ་ནཱི་ལ་དང༌། ཀརྐེ་ཏ་དང༌། པདྨ་རཱ་ག་དང༌། མརྒ་ཏ་དང༌། སོའུ་གྷནྡྷེ་དང༌། ཨིནྡྲ་རྙིལ་དང༌། བུ་ཀ་ཏི་ལ་དང༌། ཏམྦྷ་ལ་དང༌། མུ་མེན་དང༌། མ་ན་ཧོ་ལ་སོགས་པ་མདོར་ན་ལྷའི་རྫས་དང་མིའི་རིན་པོ་ཆེ་སྣ་ཚོགས་པ་ལས་ཇི་ལྟར་འོས་སུ་ལེགས་པར་བརྡུངས་པ་དང༌། ལུགས་སུ་བཏབ་དང༌། འཕྲུལ་དུ་ཕུལ་བ་དང༌། ཕྲ་བཀོད་པ་ལ་སོགས་པའི་ཚུལ་གྱིས་བསྒྲུབས་པའོ། །བཀོད་པའི་ཁྱད་པར་ལ་མཐའ་སྐོར་གྱི་རྒྱར་ནི། རྒྱ་མཐོ་བརྒྱད་ཅུ་རྩ་བརྒྱད། མཐོ་དམན་གྱི་དཔངས་ཀྱི་ཆར་རྒྱར་མཐོ་བརྒྱ་རྩ་བརྒྱད་ཡོད་པ། འདུལ་བ་ལུང་གནས་མལ་གྱི་གཞི་ནས་འབྱུང་བ་ལྟར། རྣམ་པ་ཐམས་ཅད་ཀྱི་མཆོག་དང་ལྡན་པ། ལྟ་བས་ཆོག་མི་ཤེས་ཤིང༌། མཐོང་ན་མི་མཐུན་པ་མེད་པ། འོག་རྡོ་རྗེའི་ས་གཞིའི་སྟེང་དུ་པདྨའི་ལྡུམ་རྫིང་འཁོར་བའི་སྟེང༌། ལྷ་བཞུགས་པའི་བང་རིམ་བདུན་གྱི་སྟེང་དུ་ཡང་པདྨ་དང་ཟླ་བ་ཉི་མའི་གདན་བཞུགས་དང༌། སྔོན་གྱི་གདུང་རྟེན་བཀྲ་ཤིས་འོད་འབར་གྱི་མཚོན་བྱེད་བྱིན་རླབས་ཅན་སྐབས་འདིར་ཡང་བཞུགས་པ་དེ་ཡང་མཚན་ཉིད་ཐམས་ཅད་ཡོངས་སུ་རྫོགས་པ་སྟེ། པདྨའི་གདན་ལ་སོགས་པ་བདུན་གྱི་སྟེང་ན། པུ་རིའི་རྣམ་པ་རྒྱ་དཔངས་ཅན། བྲེ་འམ་མགུལ་དང༌། རྩེ་ཕྲན་གདུགས་རིམ་པ་བཅུ་གསུམ། ཆར་ཁེབས་ཏོག་ལ་ཡང་པདྨོ་བྱ་རུའི་རྣམ་པ་ཅན། དར་དཔྱངས་ཟླ་བ་ཉི་མ་རིན་པོ་ཆེ་དབང་གི་རྒྱལ་པོ་འདོད་དགུའི་ཆར་འབེབས་བཞིན་པ་ལེགས་པར་གྲུབ་ཅིང་བཞུགས་པའོ། །འདི་ཉིད་ཕྱིའི་བཀོད་དབྱིབས་ནི་སངས་རྒྱས་ཀྱི་ཞིང་ཁམས་སུ་བཞུགས་ལ།

ནང་ཆོས་དབྱིངས་ཀྱི་ཕོ་བྲང་རིང་བསྲེལ་གྱི་བཞུགས་གནས། བར་དཀྱིལ་འཁོར་གྱི་འཁོར་ལོ་སྟེ། མདོ་རྒྱུད་ནས་གསུངས་པའི་ཡི་དམ་གྱི་བཞུགས་གནས་སུ་གྲུབ་པའོ། །དེ་ཡང་སྤྱིའི་རྣམ་པ་ལ་བལྟས་ཤིང་སྐལ་ལྡན་གྱི་བློ་ལ་རགས་པར་འཆར་བ་ནི་ཁྲི་གདན་ཡན་ཆད་ལ། ཆོས་ཀྱི་རྒྱལ་པོ་སངས་རྒྱས་བཅོམ་ལྡན་འདས་ཉིད་འཁོར་ལོས་སྒྱུར་བའི་ཆ་ལུགས་ཅན། ལོངས་སྤྱོད་རྫོགས་པའི་སྐུ། འོག་མིན་ཆེན་པོ་ན་ངེས་པ་ལྔ་ལྡན་གྱི་ཚུལ་གྱིས་དུས་རྟག་ཏུ་ཐེག་པ་ཆེན་པོའི་ཆོས་ལ་རྫོགས་པར་ལོངས་སྤྱོད་པ་དང་འདྲ་སྟེ། དེ་ཉིད་ཀྱི་ཁྱད་ཆོས་རྣམས་ཀྱང་ལེགས་པར་ཚང་བས་སོ། །ཡང་སྤྲུལ་པའི་སྐུ་མཆོད་རྟེན་ཆེན་པོ་བརྒྱད་དང༌། ཁང་བུ་བརྩེགས་པའི་མཆོད་རྟེན་ལྟ་བུ་དང༌། དཔལ་ཡོན་ཏན་ཅན་དང༌། གཞན་ཡང་མདོ་སྔགས་ནས་གསུངས་པ་ཇི་སྙེད་པའི་མཆོད་རྟེན་གྱི་ཆག་ཚད་ཀྱང་ཕལ་ཆེར་དངོས་དང་ཤུགས་ཀྱིས་མཚོན་ནུས་པ་སྤྲུལ་པའི་སྐུ་སྟེ། དཔེར་ན། འོག་རྡོ་རྗེའི་ས་གཞི་ལྷུན་གྲུབ་གྲུ་བཞི་ཀུན་ནས་མི་མཉམ་པ་མེད་པར་ཡེ་ནས་གནས་པའི་མཐིལ་གྱི་གཞིར་རྡོ་རྗེའི་རྒྱ་གྲམ་སྲ་ཞིང་བརྟན་པའི་ལྟེ་བ་ལ། པདྨའི་སྡོང་པོ་ཡངས་ཤིང་རྒྱ་ཆེ་བ་འཁྲུངས་པའི་པད་འདབ་རྣམས་ལ་ཡང་ལྷ་བཞུགས་ཤིང་ལྡུམ་རྫིང་གི་འཁྱིལ་བར་རྣམས་སུ། གླང་ཆེན་མཇིང་པ་བསྣོལ་བ་ཟུང་དང༌། རྟ་མཆོག་ཟུང་དུ་རྩེ་བ། མཛེས་པའི་རྨ་བྱ་ཟུང་དག་གར་བྱེད་པ། འཇོ་སྒེག་ཅན་གྱི་ཤང་ཤང་ཟུང་ཡང་དལ་གྱིས་འཁོད་པ། ཐོགས་པ་མེད་པའི་དུང་བསྒྲིལ་མ་དང༌། གསེར་གྱི་ཉ་རྒྱུག་སྐོར་བྱེད་པས་སྤྲས་པའི་ཡིད་བཞིན་གྱི་རྒྱ་མཚོ་ཆེན་པོའི་དབུས་གྱི་པདྨའི་སྡོང་པོ་ཆེན་པོ་ལས་ཐོན་པའི་ཕྱོགས་བཞིར་ཡལ་ག་ཆེན་པོ་བཞི་ལས་གླང་པོ་ཆེའི་སྣ་དང་འདྲ་བའི་སྡོང་བུ་སོ་སོ་ལས་ཀྱང་མེ་ཏོག་གི་གང་བུ་ཆེན་པོ་འོད་ཟེར་ཆགས་པའི་རྩེ་མོར་རིན་པོ་ཆེ་འབར་བའི་འབྲས་བུ་གཡུར་དུ་ཟ་བ་ཡོད་དེ། དེ་ཡང་རྒྱལ་བའི་སྐུའི་སྡོང་བུ།

ཡིད་བཞིན་གྱི་ནོར་བུ་ལས། དགོས་འདོད་སྣ་ཚོགས་ཆོས་ཀྱི་ཆར་འབེབ་པ་འདྲའོ། །དེ་ནས་པདྨ་ཆེན་པོའི་སྟེང་རབ་ཏུ་རྒྱས་པའི་སྟེང་ན། བང་རིམ་རིམ་པ་དྲུག་ཏུ་ཡོད་པ་ལས་བང་རིམ་གྱི་བར་རྣམས་ལ། ངོས་རེ་རེ་ལ་ལིང་ཚེ་ལྔ་ལྔ། ལིང་ཚེ་རེ་རེ་ལ་ངོས་དགུ་དགུ། དེ་དག་གི་དབུས་ན་ལྷ་རྣམས་བཞུགས་ཤིང་ལིང་ཚེ་རེ་ལ་ཀ་བ་ཟུང་རེ། ཁ་གདོང་དང༌། ལེན་ཀན་དང༌། རྡོ་རྗེའི་གདུང་རྒྱུད་ལ། པདྨ་དང་རིན་པོ་ཆེའི་རིགས། ནོར་བུ་མེ་ཤེལ་དུ་མ་དང༌། མཛེས་པའི་རི་དྭགས་དང༌། ཆོས་ཀྱི་འཁོར་ལོའི་གདུག་ཅན། ངོས་ཐམས་ཅད་ལ། རིན་པོ་ཆེའི་དྲྭ་བ་དང༌། དྲྭ་བ་ཕྱེད་པས་ཉིས་རིམ་དུ་གཡོགས་ཤིང་རིན་པོ་ཆེ་དང་ཉི་ཟླ་སྤེལ་མ་རིས་སུ་བྱས་པའི་ཆུན་འཕྱང་ཁོ་ར་ཡུག་ཏུ་བྲེས་པ། ཟླ་གམ་ལྟ་བུས་ཀྱང་མཛེས་པར་བརྒྱན་པའི་བླ་གབ་ཅན་དུ་ཕུབ་པ། གཞལ་མེད་ཁང་པ་བརྩེགས་མ་ཁོ་ར་ཡུག་ཏུ་ཡོད་པ་ལྟར་ན་མངོན་ཏེ། དེ་ལྟར་སྤྱིའི་རྣམ་པ་ལ་བལྟས་ན་ནི། ལོགས་བཞི་ཟུར་བཞི་དང་ལྡན་པ། སྟེང་སྤྱི་བསྡུས་རིན་པོ་ཆེའི་ཟ་མ་ཏོག་གིས་མཛེས་པའི་རྣམ་པ་ཅན་བསྟན་པ་སྤྱི་ལ་གྲགས་པའི་གཞལ་ཡས་ཁང་ཆེན་པོ་དང་འདྲ་བ་ལྟ་བུའོ། །བང་རིམ་སོ་སོར་ལོགས་དང་ངོས་ཇི་ལྟར་རིགས་པ་རྣམས་ལ། ལྷ་བཞུགས་པའི་སྒོ་མང་གིས་ཤིན་ཏུ་མཛེས་པར་གྱུར་པ་ནི་ཐུབ་ཆེན་བལྟམས་པའི་དུས་ཀྱི་དཔལ་བཀྲ་ཤིས་འབྱུང་བའི་མཆོད་རྟེན་གྱི་རྣམ་པ་ལྟ་བུའོ། །ཟུར་བཞི་ལོགས་བརྒྱད་དང་ལྡན་པ་ལས་ལོགས་དང༌། ཟུར་རྣམས་ཕྱེད་ཕྱེད་དུ་གོང་འོག་རིམ་པ་མ་འདྲེས་པར་གསལ་བའི་དབུས་ན། བུམ་པ་ཡན་ཆད་ཐལ་ལེར་མངོན་པར་འཕགས་པ་ནི། སུམ་ཅུ་རྩ་གསུམ་གྱི་གནས་སུ་ཡུམ་དོན་དུ་ཟླ་བ་གསུམ་དབྱར་གནས་མཛད་པ་ལས། དགག་དབྱེའི་ཉིན་པར་འཛམ་བུའི་གླིང་དུ་ཕེབས་པའི་ལམ་ལ་རིན་པོ་ཆེའི་སྐས་བཙུགས་པའི་རྣམ་པ་ཅན། དཔལ་ལྷ་ལས་བབས་པའི་མཆོད་རྟེན་དང་ཡང་འདྲའོ། །འོད་དང་འོད་ཟེར་ཕྱོགས་བརྒྱར་འཕྲོ་བ་མཚན་མོ་རི་བོའི་སྤོ་ལ་མེ་སྦར་བ་བཞིན་མ་འདྲེས་ཡོངས་རྫོགས་ལྷམ་མེར་གསལ་བ་བྱམས་དངོས་དཔལ་ཡོན་ཅན་དང་འདྲ་ལ།

ཁྲི་འཕང་བཞིའི་སྟེང་དབུས་དྲིལ་སྟབས་སུ་གནས་པ་བྱང་ཆུབ་དང༌། མྱང་འདས་དང་ཡང་ཆ་འདྲ་ལ། ཡར་གྱི་པདྨ་ཆེན་པོ་ཟླུམ་སྐོར་གྱི་དབུས་ན་ལྷམ་མེར་བརྗིད་པ། ཡངས་པ་ཅན་དུ་སྐུ་ཚེ་བྱིན་གྱིས་བརླབས་པ་རྣམ་པར་རྒྱལ་བ་ལྟ་བུར་བཞུགས། ཁྲི་འཕང་བུམ་པ་དང་བཅས་པ་ཙམ་ལས་ཆོས་ཀྱི་འཁོར་ལོའི་དོན་ཡང་ལེགས་པར་ཚང་ལ། སྟེང་གི་བུམ་པ་རབ་ཏུ་ཟླུམ་པ་དུ་བ་ལྟ་བུར་བཞུགས་ཤིང༌། གཙོ་བོར་ནི་རྒྱལ་ཆེན་བཞིར་བཀོད་ཅིང༌། དབུས་ཀྱི་རྩེ་མོ་མངོན་པར་མཐོ་བ་གཉན་ཡོད་དུ་ཆོ་འཕྲུལ་བསྟན་ནས་བསྟན་པ་རྒྱས་པར་བྱིན་གྱིས་བརླབས་པ། ཆོ་འཕྲུལ་ཆེན་པོ་ཉིད་ཀྱི་རྣམ་པར་བཞུགས་སོ། །དེ་བཞིན་དུ་བྱ་བའི་རྒྱུད་རྣམ་པར་རྒྱལ་མ་ལྟ་བུའང་མཆོད་རྟེན་གྱི་ནང་དུ་བཞུགས་པར་གསུངས་པ་དང༌། སྒྱུ་འཕྲུལ་དྲྭ་བ་དང༌། དཔལ་དུས་ཀྱི་འཁོར་ལོ་སོགས་ལས་རྒྱས་པར་འབྱུང་བ་ལྟར་ཡང་བཟུང་དུ་ཡོད་མོད། ཧ་ཅང་ཡང་ཡི་གེ་མང་དོགས་ཁ་བྱང་ཙམ་མོ། །དེ་བཞིན་དུ་ཞིང་ཁམས་རབ་འབྱམས་ན་བཞུགས་པའི་སངས་རྒྱས་རྣམས་རེ་རེ་ནས་བྲལ་བ་དང་རྣམ་པར་སྨིན་པའི་ཡོན་ཏན་རིན་པོ་ཆེས་ཀུན་ནས་རྣམ་པ་ཐམས་ཅད་དུ་བརྒྱན་པའི་མཚོན་བྱེད་དུ། ཕྱོགས་བཞིའི་ཕྱོགས་རེ་རེའི་ངོས་ལ་ཡང༌། ལོགས་ཆེན་བཞི་ལོགས་ཐུང་བཞི་བཞི་དང་ལྡན་པས་མཛེས་ལ་ཡར་གྱི་པདྨ་གྱེན་དུ་བསྐྱོར་བ་ཟེ་ཧྲོག་ཚུལ་དུ་ཡོད་པའི་དབུས་ན། ཀུན་ཁྱབ་རྣམ་པ་ཐམས་ཅད་པའི་གདུང་ཁང་གི་རྣམ་པ་མཚན་ཉིད་ཡོངས་རྫོགས་བཞུགས་ལ། ལྷ་སོ་སོ་ནི། གདུལ་བྱ་སོ་སོའི་བསམ་པ་དང་མཐུན་པར་ཞལ་ཕྱག་རྒྱན་དང་རྣམ་འགྱུར་རིགས་མི་འདྲ་བ་བསམ་གྱིས་མི་ཁྱབ་སྟེ། མདོར་ན་སྐུ་གསུང་ཐུགས་རྒྱན་གྱི་འཁོར་ལོ་ཇི་ལྟ་བ་བཞིན་མཚོན་པར་ནུས་པའོ། །ཞེས་བྱ་བ་ནི་རེ་ཞིག་བཀོད་པའི་ཁྱད་པར་ཏེ། ཞིབ་མོར་འོག་ཏུ་ཡང་འཆད་པར་འགྱུར་རོ། །ད་ནི་ལྷ་གྲངས་ཀྱི་བཞུགས་ཚུལ་དང༌། གོ་རིམ་གྲངས་དང་བཅས་པ་བརྗོད་པར་བྱ་སྟེ། སྔོན་གྱི་རྣམས་ལ་རྒྱུད་སྡེ་བཞིའི་གོ་རིམ་ཡང༌།

ཧ་ཅང་གསལ་པོ་མི་སྣང་བ་དང༌། འགའ་ཞིག་ཏུ་རྩོད་བྲལ་ཆེན་པོ་གསང་སྔགས་རྙིང་མའི་ལྷ་ཚོགས་ཆེར་མི་བཞུགས་པ་དང༌། བཞུགས་པ་དག་ཀྱང་གོ་རིམ་འཆོལ་བ་དག་ཅུང་ཟད་སྣང་ལ། གྲངས་ཀྱང་ཉིས་སྟོང་བདུན་བརྒྱ་སྐོར་ལས་མི་བཞུགས་པ་ཤས་ཆེ་ལ། འདིར་ནི་རིན་པོ་ཆེ་ཉིད་ཀྱི་བཀའ་དང་དགོངས་པས། སྔ་མ་རྣམས་ལས་བང་རིམ་གཅིག་གིས་ལྷག་པའི་རྒྱ་དཔངས་གཉིས་ཀའི་ཆ་བསྐྱེད་ནས། ལྷ་གྲངས་ཀྱང་ཉིས་སྟོང་བརྒྱད་བརྒྱ་ལྷག་ཅིག་བཞུགས་ལ། དོན་ལ་བླ་མ་ཡི་དམ་དབྱེར་མེད་ཀྱང༌། རྣམ་པའི་ཆ་ནས་ཐོག་མར་བླ་མའི་བང་རིམ། དེས་ནས་ཡི་དམ་རྒྱུད་སྡེ་བཞིའི་བང་རིམ། སངས་རྒྱས་སྟོང་གི་བང་རིམ། ནང་ན་ཆོས་གསུང་རབ་ཀྱི་བང་རིམ། ཕྱིའི་པད་འདབ་ཀྱི་འོག་ནས་དགེ་འདུན་ཆོས་སྐྱོང་གི་བང་རིམ་ཅན་ལས། ཐོག་མར་ཉི་ཟླ་བྱ་རུ་ལ་སྐྱབས་གནས་ཀུན་འདུས་སྐྱོབ་པ་འཇིག་རྟེན་མགོན་པོའི་དངུལ་སྐུ་བཞུགས་ལ། དེ་ནས་བཀའ་བརྒྱུད་བླ་མའི་བང་རིམ་ལ། ཕྱོགས་བཞིའི་ཟེ་ཧྲོག་རེ་རེ་ལ། བདེ་མཆོག་ཡབ་ཡུམ། རིགས་བཞི་མཁའ་འགྲོ། རྡོ་རྗེ་རྣལ་འབྱོར་མ་གསུམ་རེ་ཚང་ལ། སྣམ་བུ་ལ་ཡང་ཕྱོགས་རེ་རེ་ལ་རྡོ་རྗེ་འཆང་རིགས་བཞིས་བསྐོར་བ་གྲུབ་ཆེན་བརྒྱད་དང་བཅས་པ། སྔར་གྱི་སྒོ་མང་རྣམས་དང་ཆ་འདྲའི་སྟེང་དུ། འདིར་བསྣན་པ་རྒྱ་གར་གྱི་གྲུབ་ཐོབ་བརྒྱད་ཅུ་རྩ་བཞི། བོད་ཀྱི་བཀའ་བརྒྱུད་བླ་མ། རང་རེའི་བརྒྱུད་པ་ཐུན་མོང་མ་ཡིན་པ་ཁྲི་ཐོག་གི་རིམ་པ་དང༌། པཎ་ཆེན་ཤཱཀྱ་ཤྲཱི་ནས་བརྒྱུད་པ། ཇོ་གདན་ཆོས་ལུང་པའི་མཁན་ཆེན་ལྔ་སོགས། རྩ་བའི་བླ་མ་བཅུ་ཕྲག་ལྷག་བཅས་ཇོ་བོ་འབྲོམ་དང་བཅས་པ་རྣམས་བཞུགས། ཡི་དམ་བང་རིམ་ལ་གསང་སྔགས་རྙིང་མའི་བཀའ་བརྒྱད་གཙོ་བོ། འཇམ་དཔལ་སྐུ། པདྨ་གསུང༌། ཡང་དག་ཐུགས། ཆེ་མཆོག་ཡོན་ཏན། ཕུར་པ་ཕྲིན་ལས། མ་མོ་སྦོད་གཏོང༌། དམོད་པ་དྲག་སྔགས། འཇིག་རྟེན་མཆོད་བསྟོད་དང༌། རིག་འཛིན་བླ་མ་དང༌། གསར་མའི་རྣལ་འབྱོར་བླ་མེད་ཀྱི་ཕ་རྒྱུད་གསང་འདུས།

གཤིན་རྗེ་གཤེད། འཇིགས་བྱེད། ཕྱག་ན་རྡོ་རྗེ། མ་རྒྱུད་བདེ་མཆོག གདན་བཞི། མ་ཧཱ་མཱ་ཡཱ། སངས་རྒྱས་ཐོད་པ། རྡོ་རྗེ་བདུད་རྩི། གཉིས་མེད་རྒྱུད་དུས་ཀྱི་འཁོར་ལོ་བའི་ལྷ་ཚོགས་རྣམས་རིགས་ཀྱི་དབྱེ་བས། ཕྱོགས་དང་ཕྱོགས་མཚམས་སྤེལ་མར་ཇི་ལྟར་རིགས་པར་བཞུགས་སུ་གསོལ་ཏེ། གསར་རྙིང་རྣམས་ཀྱང་སྤེལ་ལ། ཐབས་ཤེས་གཉིས་མེད་ཀྱི་རྒྱུད་ཀྱང་སྤེལ་བ་ལྟ་བུར་བཀོད་པས་རེ་རེ་བཞིན་ཡང་གཙོ་འཁོར་ཡོངས་སུ་རྫོགས་པའོ། །བང་རིམ་གསུམ་པ་རྣལ་འབྱོར་རྒྱུད་ཀྱི་བང་རིམ་ལ། ཤར་གྱི་ལྷ་རྣམས་གཙོ་བོར་རྒྱུད་ཀྱི་བཤད་ཚུལ་དང་བསྟུན་ཏེ། རིགས་ལྔ་སོ་སོར་འཁོར་བཅས་རྡོར་དབྱིངས་དང་བཅས་པ། དེ་ཉིད་བསྡུས་པ་རྩ་བཤད་ཆ་མཐུན་དང་བཅས་པའི་དགོངས་པར་བཞུགས། ཕྱོགས་གཞན་རྣམས་ལ། གྲུབ་ཆེན་སོ་སོས་བཀྲལ་བའི་རྣལ་འབྱོར་རྒྱུད་ཀྱི་དཀྱིལ་འཁོར་ཤས་ཆེར་བཞུགས། བང་རིམ་བཞི་པ་སྤྱོད་རྒྱུད་ལ་གཙོ་བོ་རྣམས་རྣམ་སྣང་མངོན་བྱང་གི་རྒྱུད་ལྟར་བཞུགས་པའི་དགོངས་པ་ལས། འཁོར་བྱང་སེམས་ཉེ་བའི་སྲས་བརྒྱད། ཁྲོ་བོ་བཅུ། གནས་བརྟན་བཅུ་དྲུག སངས་རྒྱས་སྟོང་ཚང་བ་དང་བཅས་པ། ཕྱོགས་སོ་སོར་བཀོད་པའི་ཁྱད་པར་རིགས་སོ་སོ་དང་མཐུན་པར་བཞུགས་ལ། འདིར་ཁྲོ་བཅུའི་མཚན་དོན་ནི་རྙིང་མ་དང་གསར་མའི་རྒྱུད་སྡེ་བཞི་ཆར་ལ་གྲགས་ཀྱང༌། སྐུ་མདོག་སོགས་ཀྱི་ཁྱད་པར། རྒྱུད་སྡེ་གང་དང་གང་གི་ཆོས་སྐད་དང༌། དཀྱིལ་འཁོར་སོ་སོའི་གཙོ་བོའི་དབང་གིས་མཐའ་གཅིག་ཏུ་མ་ངེས་ཏེ། བདེ་གསང་དུས་གསུམ་ལས། ཞལ་གསུམ་ཕྱག་དྲུག་པ་ཤས་ཆེ་ལ། ཀྱཻ་རྡོར་དུ་ཞལ་གཅིག་ཕྱག་གཉིས་ཐབས་ཤེས་ཟུང་འཇུག་ལྟ་བུ་ལས། རྙིང་མ་ལས། དོན་འདི་ཉིད་ལ་མཚན་དང་ཆ་ལུགས་གཞན་དུ་བསྒྱུར་ཞིང༌། དེ་བཞིན་དགྲ་ནག་འཇིགས་གསུམ་སོགས་ལས་ཀྱང་འབྱུང་མོད། འདིར་བཞུགས་པ་ནི། སྤྱོད་རྒྱུད་ལས་གཤིན་རྗེ་གཤེད་དང༌། མི་གཡོ་བ་དང༌། འདོད་རྒྱལ་དང༌། སྟོབས་པོ་ཆེ་སོགས་ཀྱི་རྟོགས་པ་འབྱུང་བས། དེ་ཉིད་ལ་གཙོ་བོར་དགོངས་ཤིང༌།

སྤྱིར་དུའང་སྤྱོད་རྒྱུད་འདི་རྣལ་འབྱོར་གོང་འོག་བསྲེས་པ་ལྟ་བུའང་ཡིན་པས། ཚུལ་གཞན་ཡང་འདི་ལྟ་བུའི་རྒྱུ་མཚན་ནོ། །དེ་བཞིན་དུ་བྱང་སེམས་ཉེ་བའི་སྲས་བརྒྱད། མཚན་ཉིད་ཐེག་པར་ཡང་གྲགས་མོད། རྒྱུད་སྡེ་བཞི་ཆར་དང་འབྲེལ་ལ། སྐུ་མདོག་སོགས་ཀྱང་སྔ་མས་མཚོན་ཏེ། བདེ་མཆོག་རྐྱང་པའི་དཔའ་བོ་ཉེར་བཞི་ལ་ཡང་གྲུབ་ཆེན་སོ་སོའི་བཞེད་པ་ལ་ཁྱད་པར་བྱུང་བ་ལྟ་བུ་སྟེ། འདིར་སྔ་མ་བཞིན་ནོ། །གནས་བརྟན་བཅུ་དྲུག་གཙོ་བོར་མདོ་ལས་བཤད་ཀྱང༌། སྔགས་སུ་ཡོ་གའི་འགྲོན་ཐབས་ཀྱི་ལྷ་ལའང༌། ཉན་ཐོས་བཅུ་དྲུག་དང༌། རང་རྒྱལ་བཅུ་གཉིས་འགོད་པར་གསུངས་པས་མཚོན་ནོ། །དེ་བཞིན་དུ་སངས་རྒྱས་སྟོང་པོ་བསྐལ་བཟང་གི་མདོ་སོགས་ལས་བྱུང་བ་པཎ་ཆེན་ཤཱཀྱ་ཤྲཱིས་གསལ་བར་ཡང་མཛད་པས། མདོ་ལུགས་ཡིན་ལ། སྔགས་སུ་འགྲེལ་བ་ནི། བདེ་མཆོག་མཁའ་འགྲོ་རྒྱ་མཚོའི་ལྷ་ཚོགས་སུ་གསུངས་པས། བླ་མེད་དུ་ཡང་མི་འགལ། རྡོར་དབྱིངས་སུ་ལྷ་སྣམ་ལ་སྟོང་དུ་བཞིས་ཆག་འགོད་པས། རྣལ་འབྱོར་རྒྱུད་དུའང་རུང༌། གཙོ་བོར་རྣམ་སྣང་མངོན་བྱང་དང་བསྟུན་ནས་འདིར་བཀོད་པའི་རྒྱུ་མཚན་ཡང་སྔ་མ་བཞིན་ནོ། །སྨན་ལྷའི་ལྷ་ཚོགས་ཀྱང་ཚུལ་འདིས་མཚོན་པར་ནུས་སོ། །བང་རིམ་ལྔ་པ་བྱ་རྒྱུད་ལ་རི་ཁྲོད་ལོ་མ་ཅན་མ་ལ་སོགས་པའི་ལྷ་མོ་དང༌། རྣམ་རྒྱལ་ལ་སོགས་པ་བཞུགས་པར་མཛད་དེ། དེ་ལྟར་གཞུང་ན་ཇི་ལྟར་བཞུགས་པ་བཞིན་རྒྱ་བོད་ཚད་ལྡན་མང་པོས་བཀྲལ་བ་ལྟར་ཏེ། དཔེར་ན་སྒྲུབ་ཐབས་བརྒྱ་རྩ་རྒྱ་མཚོ་སོགས་དང་ཆ་མཐུན་པའོ། །དེ་ནས་འཁོར་པད་ཀྱི་འོག་བདུན་པ་ཆོས་སྐྱོང་བང་རིམ་ལ། མདོ་རྒྱུད་མན་ངག་རྣམས་ནས་བྱུང་བའི་ཆོས་སྐྱོང་ཇི་སྙེད་པ་བཞུགས་པ་ལ་ཡང༌། རྒྱུད་སྡེ་སོགས་ཀྱི་གོ་རིམ་ཡོད་མོད། ཕྱིས་སུ་འཆད་པར་འགྱུར་རོ། །མཐར་ཕྱོགས་བཞིར་རྒྱལ་ཆེན་བཞི་བཞུགས་པ། སྟོན་པས་རྒྱལ་ཆེན་བཞི་པོ་ལ་བསྟན་པའི་གཉེར་ཁ་བཅོལ་བའི་མཚོན་བྱེད། ཆོ་འཕྲུལ་གྱི་མཆོད་རྟེན་གྱི་རྣམ་པ།

བསྟན་པ་རྒྱས་པའི་རྟེན་འབྲེལ་ཅན་ནོ། །སྲིད་པ་གསུམ་ན་དཔེ་མེད་རྣམ་ཐར་གྱིས། །འབྲི་སའི་གླིང་ལ་ཆོ་འཕྲུལ་ཆེན་པོ་བཞེངས། །ལྷ་མི་འགྲོ་བ་ཀུན་གྱིས་རབ་མཆོད་པའི། །བསྟན་པ་རྒྱས་པར་མཛད་ལ་ཕྱག་འཚལ་ལོ། །དེ་ནས་ལྷའི་བཞུགས་ཚུལ་གོ་བདེ་བར་བཀོད་པ། ཐོག་མར་ཉི་ཟླ་བྱ་རུ་དང་བཅས་པ་ཆོས་རྗེ་བླ་མ་སྐྱོབ་པ་རིན་པོ་ཆེའི་དངུལ་སྐུ། ཁྲི་དྲུག་འགྱོགས། རྒྱན་རྣམ་པ་བཞི་དང་བཅས་པ། རྒྱུ་དངུལ་དཀར་དྲི་མ་མེད་པ་ཤིང་སྲང་གི་ཉག་ཉི་ཤུ་རྩ་བརྒྱད་ལས་གར་ལུགས་སུ་བསྐྲུན་པ། དབུ་གཙུག་ན་སངས་རྒྱས་ཀྱི་རིང་བསྲེལ་དང་བཅས་པ་བཞུགས་ཏེ། འདི་ནི་ཕྱོགས་བཅུའི་ཞིང་ཁམས་ཚད་མེད་པ་ན། སངས་རྒྱས་དང་བྱང་ཆུབ་སེམས་དཔའ་ཇི་སྙེད་བཞུགས་པ། རྟེན་མཆོག་འདིའི་རྣམ་པས་མཚོན་པ་དེ་ཐམས་ཅད་ཀྱང༌། འཇིག་རྟེན་གསུམ་མགོན་ཉིད་ཀྱི་ཡེ་ཤེས་ལས་སྤྲོས་ཤིང་ཡེ་ཤེས་སུ་འདུ་བ་ཞེས་བྱ་བའི་རྣམ་པར་ངོ་ཤེས་ཤིང༌། བརྡ་འཕྲོད་པའི་ཕྱིར་དུ། རྒྱལ་བ་ཤཱཀྱ་ཐུབ་པ་ཉིད་ཀྱིས། ང་ཉིད་མཐའ་འཁོབ་ཏུ་ཞིང་སྲུང་གི་ཚུལ་གྱིས། ངའི་བསྟན་པ་སྤེལ་དུ་འོང་ཞེས་ལུང་བསྟན་པའི་མགོན་པོ་འབྲི་གུང་པ་ཞེས་ཡོངས་སུ་གྲགས་པའི་སྐུ་རྫུ་འཕྲུལ་གྱི་བཀོད་པ་ཅན་དུ་བཞུགས་པའོ། །པུ་རིའི་ཕྱི་རོལ་གྱི་ཡ་པད་ལྷ་བཞུགས་པའི་གནས། ཕྱོགས་བཞིའི་དབུས་ཀྱི་ཟེ་རོག་དབུས་མའི་འོག་བཞི་པོ་ལ། བདེ་མཆོག་ཡབ་ཡུམ་ཟུང་འཇུག་ལུགས་མ་བཞི་བཞུགས་པ་ལ། རིགས་བཞིའི་མཁའ་འགྲོ་འཕྲུལ་མ་བཞི་བཞི་དང༌། ཡུམ་རྡོ་རྗེ་རྣལ་འབྱོར་མ་ལུགས་མ་གསུམ་གསུམ་གྱིས་བསྐོར་བ་སྟེ། ཡོངས་སྒྲིལ་འཁོར་ལོ་སྡོམ་པ་བཞི། རྣལ་འབྱོར་མ་བཅུ་གཉིས། མཁའ་འགྲོ་བཅུ་དྲུག་སྟེ་སུམ་ཅུ་རྩ་གཉིས་བཞུགས་སོ། །འདི་དག་གི་དག་པ་ཡང༌། འཁོར་ལོ་སྡོམ་པ་བཞི་པོ་ནི། རྒྱུའི་དབང་བཞི། ལམ་གྱི་བསྙེན་སྒྲུབ་བཞི། འབྲས་བུའི་སྐུ་བཞི། གནས་སྐབས་བཞིའི་དྲི་མ་སྦྱོང་བ། སྐྱེ་གནས་བཞིའི་བག་ཆགས་སེལ་བ།

ཕྲིན་ལས་བཞིའི་དགོས་པ་འགྲུབ་པ། མདོར་ན་ཕྱི་ཡི་འབྱུང་བ་བཞི། དུས་ཆེན་བཞི། ནང་གི་རྩ་འཁོར་བཞི། སྤྱི་བོའི་རྩ་འདབ་བཞི། གཞན་གྱི་གྲུབ་མཐའ་བཞི། རྣལ་འབྱོར་བཞི་ལ་སོགས་པ་བདེ་མཆོག་སྡོམ་པ་འབྱུང་བ་ལས་ཇི་ལྟར་གསུངས་པའི་མཚོན་བྱེད་དུ་བཞུགས་ལ། དེ་བཞིན་དུ་རྣལ་འབྱོར་མ་བཅུ་གཉིས་ཀྱང༌། བདེན་དོན་བཅུ་གཉིས་མཚོན་པ་སྟེ། ཕྱི་རུ་ས་དུམ་བུ་བཅུ་གཉིས་དང་ཁྱིམ་བཅུ་གཉིས། ནང་དུ་སྙིང་ཁའི་ཕྱི་སྐོར་རྩ་བརྒྱད་ནང་སྐོར་བཞི་དང་བཅས་པ། ཡང་ལྟེ་བའི་བར་སྐོར་བཅུ་གཉིས། གཞན་ལ་རྟེན་འབྲེལ་བཅུ་གཉིས། འཕོ་བ་བཅུ་གཉིས། ས་བཅུ་གཉིས། གནས་ལ་སོགས་པ་བཅུ་གཉིས་སྟེ། བདེ་ཆེན་གྱི་ལྷ་མོ་བཞི། སྒོ་མཚམས་མ་བརྒྱད་དང་བཅས་པ་བདེ་མཆོག་གི་རྒྱུད་ཕལ་ཆེར་དུ་ལཱ་མ་ལ་སོགས་པའི་མཚན་ཉིད་གསུངས་ཤིང་ཁྱད་པར་མཁའ་འགྲོ་རྒྱ་མཚོའི་ལེའུ་སོ་སོ་ལས་བྱུང་བའི་དགོངས་པ་དང་མཐུན་པར་བཞུགས་པའོ། །མཁའ་འགྲོ་བཅུ་དྲུག་ནི། དེ་ཉིད་བཅུ་དྲུག་གི་མཚོན་བྱེད་དེ། ཕྱི་རུ་ཟླ་བའི་ཆ་བཅུ་དྲུག ནང་དུ་འཕོ་བ་བཅུ་དྲུག མགྲིན་པའམ་དཔྲལ་བའི་རྩ་འདབ་བཅུ་དྲུག གཞན་ལ་སྟོང་ཉིད་བཅུ་དྲུག སྙིང་རྗེ་བཅུ་དྲུག དགའ་བ་བཅུ་དྲུག་སྟེ། བཅུ་དྲུག་ཕྱེད་ཕྱེད་ཐིག་ལེ་ཅན། །ཞེས་པའི་རྣམ་པར་བཞུགས་པའོ། །དེ་ལྟ་བུའི་ལྷ་སོ་གཉིས་ནི། ཕྱི་རུ་ཡུལ་སོ་གཉིས། །ནང་དུ་རྩ་ཁམས་སོ་གཉིས། གཞན་ལ་མཚན་སོ་གཉིས་རྣམ་སྨིན་གྱི་ཡོན་ཏན་དུ་གྲགས་པ་དང༌། སྟོབས་བཅུ་མི་འཇིགས་བཞི། སོ་སོ་རིག་བཞི། མ་འདྲེས་པ་བཅོ་བརྒྱད་དེ། བྲལ་བའི་ཡོན་ཏན་སོ་གཉིས་སུ་གྲགས་པ། གསང་འདུས་རྩ་བའི་ལྷ་སུམ་ཅུ་རྩ་གཉིས་རྣམ་པར་དག་པར་ཡང་བཞུགས་པའོ། །འདིའི་སྟེང་དུ་བཅོམ་ལྡན་འདས་དང་ཟུང་དུ་འཇུག་པའི་ཡུམ་བཞི་པོ་བགྲངས་པ་ནི། དུས་འཁོར་ནས་བཤད་པའི་ཆོས་ཅན་སོ་དྲུག་གི་དག་པར་འགྱུར་ལ། སྐྱོབ་པའི་སྐུ་དང་སུམ་ཅུ་རྩ་བདུན་པོ་ནི། བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་པོ་རྣམ་པར་དག་པ་སྟེ།

སོ་བདུན་པོ་འདིས་ནི། ཐེག་པ་གསུམ་གྱི་ཆོས་ཐམས་ཅད་བསྡུས་ལ། ཁྱད་པར་སྔགས་ཀྱི་དཀྱིལ་འཁོར་དང་ལྷ་ཐམས་ཅད་འདིར་འདུས་པ་རྣལ་འབྱོར་རྒྱུད་དང༌། བླ་མེད་སྤྱི་དང༌། ཁྱད་པར་བདེ་མཆོག་གི་ཆོས་སྐད་ལས་འབྱུང་ལ། བྱང་ཆུབ་སེམས་དཔའི་འགྲེལ་པ་སྐོར་གསུམ་རྗེས་འབྲང་དང་བཅས་པ་ལས་ནི། རྡོ་རྗེ་དབྱིངས་ཀྱི་ལྷ་སུམ་ཅུ་རྩ་བདུན་པོ་དེ་འཁོར་འདས་ཐམས་ཅད་གཞི་ལམ་འབྲས་བུའི་ཚུལ་དུ་ཁྱབ་པར་བཞུགས་པ། རྒྱུད་ཀྱི་གླེང་གཞི་ཨེ་ཝཾ་མཱ་ཡཱ་ལ་སོགས་པའི་ཡི་གེ་སོ་བདུན་གྱིས་སྟོན་པར་བཞེད་ལ། སྐབས་འདིར་ཡང༌། བུམ་གདན་ཡར་བཅད་ལ་གནས་པའི་ལྷ་སོ་བདུན། ཐབས་ཤེས་གཅིག་ཏུ་བགྲང་ན་སོ་གསུམ་སྟེ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ། དཔལ་སཾ་བྷུ་ཊི་དང༌། རྡོ་རྗེ་མཁའ་འགྲོ་ནས་འབྱུང་བ་དེའི་རྣམ་པར་བཞུགས་སོ། །མདོར་ན། གཙོ་བོ་སྐྱོབ་པ་གཅིག་པུ་དེ་རྡོ་རྗེ་འཆང་ཐབས་ཤེས་གཉིས། ཐབས་རྡོ་རྗེ་འཆང་རིགས་བཞི། ཤེས་རབ་རྣལ་འབྱོར་མ་བཞི་དང༌། གཉིས་དང༌། བཅུ་དྲུག་ཏུ་ཡང་བཞུགས་པས་ན། རིགས་ཀྱི་དབྱེ་བསྡུ་མཐའ་དག་ལ་ཡང་ངེས་པ་སྟེར་བ་རྒྱུད་སྡེ་མཐའ་དག་དང༌། ཁྱད་པར་དུས་ཀྱི་འཁོར་ལོ་མཚན་ཡང་དག་པར་བརྗོད་པ་དང་འབྱོར་ཏེ། གཅིག་པུ་སྲ་མཁྲེགས་རྡོ་རྗེའི་བདག་དང༌། །ཡེ་ཤེས་གཉིས་མེད་ཚུལ་འཆང་བ་དང༌། །བདེན་པ་གཉིས་ཀྱི་ཚུལ་ལ་གནས་པ་དང༌། །བསམ་གཏན་བཞི་པའི་རྩེ་མོར་འཆང་དང༌། །བདེན་དོན་རྣམ་པ་བཅུ་གཉིས་ལྡན་དང༌། །དེ་ཉིད་རྣམ་པ་བཅུ་དྲུག་རིག །སུམ་ཅུ་རྩ་གཉིས་མཚན་འཆང་བ། །ཞེས་གསུངས་ཏེ། ཟུར་ཙམ་བཀོད་པའོ། །འདི་ནི་སྔར་གྱི་སྒོ་མང་རྙིང་པ་རྣམས་ལས། ལྷ་བཀོད་ཕུལ་དུ་ཕྱིན་པའི་ཁྱད་ཆོས་དང་པོ་སྟེ། སྔར་མེད་ཀྱི་ངོ་མཚར་ཅན་ཆོས་དང་མཐུན་པ། རྒྱལ་དབང་ཀུན་དགའ་རིན་ཆེན་གྱི་ཐུགས་དམ་གྱི་སྙིང་པོ་ཅན་ནོ། །སྨྲས་པ། སྟོན་པས་སྔོན་མེད་ཆོས་འཁོར་རིམ་པར་བསྐོར། །སྐྱོབ་པས་སྔོན་མེད་སྒོ་མང་རིམ་པར་བསྐྲུན། །ལྷ་བཀོད་སྔོན་མེད་ཀུན་དགའི་ཐུགས་ལས་སྤྲོས། །དཀར་ཆག་སྔོན་མེད་རྣམ་དག་ཅན་འདིའང་དགེ། །དེ་ནས་ཁྲི་གདན་སྐུའི་རྣམ་འགྱུར།

རྒྱན་ཆ་ལུགས་ཀྱི་དག་པ་རྒྱས་པར་ནི་བརྗོད་ཀྱིས་མི་ལང་ལ་སྙིང་པོ་ཙམ་ནི། སྐྱོབ་པ་དང༌། བདེ་མཆོག་རྣམས་ལ་རྒྱན་སྣ་བཞིས་བསྐོར་བ་ནི། གཡས་གཡོན་ན་སྟོབས་བཅུ་མཚོན་པའི་གླང་པོ་ཆེ་དང༌། ཐུགས་རྗེ་ཆེན་པོ་མཚོན་པའི་རིགས་དྭགས་ཀྲིཥ་ཎ་སཱ་ར་ཞེས་གྲགས་པ་དང༌། མ་འདྲེས་པའི་དྲན་པ་ཉེ་བར་བཞག་པ་གསུམ་མཚོན་པའི་ཀླུའི་རྒྱལ་པོ་དང༌། བསྲུང་བ་མེད་པ་གསུམ་མཚོན་པའི་མཁའ་ལྡིང་གི་རྒྱལ་པོས་ཀྱང་སྟེང་ནས་བརྒྱན་པའོ། །ཐབས་ཤེས་ཡ་མ་བྲལ་བ་མཚོན་པ་ཉི་ཟླའི་གདན། འཁོར་བའི་འདམ་གྱིས་མ་གོས་པ་པདྨའི་གདན། ཡེ་ཤེས་དང་ཕྲིན་ལས་ཀྱིས་ཕྱོགས་ཀུན་ཏུ་ཁྱབ་པ་རིན་ཆེན་འཇའ་འོད་ཀྱི་ཕྲེང་བ་ཀུན་ནས་འཁྲིགས་པའོ། །རང་བཞིན་ལྷུན་གྲུབ་འགྱུར་བ་མེད་པ་གསེར་བཙོ་མའི་མདོག་ལ། གནས་འགྱུར་ཡེ་ཤེས་རིན་པོ་ཆེ་སྣ་བདུན་གྱི་ཟེར་ཕྲེང་འཕྲོ་བ། སྐྱོབ་པ་ནི་བསྟན་པའི་བདག་པོ་དགེ་སློང་གི་བརྟུལ་ཞུགས་ཅན། བདེ་བ་ཆེན་པོ་ལས་དུས་ནམ་ཡང་མི་བསྐྱོད་པའི་དཀྱིལ་ཀྲུང༌། བདུད་འདུལ་བའི་ས་གནོན། ཆོས་དབྱིངས་ལ་མཉམ་པར་བཞག་པའི་ཕྱག་རྒྱ་ཅན། ཆོས་གོས་གསུམ་དང་སྒོམ་ཞུས་བརྗིད་པར་བཞུགས་པ། བདེ་མཆོག་ཡབ་ཡུམ་ནི། འདོད་ཡོན་ལམ་བྱེད་ཁྲོ་ཆགས་ཀྱི་ཉམས་ཅན། དུས་གསུམ་ལ་གཟིགས་པའི་སྤྱན། གར་དགུའི་ཉམས། ཕ་རོལ་ཏུ་ཕྱིན་པ་དྲུག་གི་རྒྱན། དབང་ཕྱུག་དང་དུས་མཚན་མའི་སྒོ་གསུམ། ཡེ་ཤེས་སུ་རོལ་བའི་ཞབས་ཅན་དུ་བཞུགས་ལ། མཁའ་འགྲོ་མ་བཞི་བཞི་པོ་ནི་གཙོ་བོ་ལ་ཚད་མེད་བཞི། དགའ་བ་བཞི་སོགས་ཀྱི་མཆོད་པ་འབུལ་བཞིན་པ། རྡོ་རྗེའི་རྣལ་འབྱོར་མ་རྣམས་ནི། མཁའ་ལ་སྤྱོད་པའི་རོལ་རྩེད་བདེ་སྟོང་གི་གར་ཉམས་ཐམས་ཅད་བསྒྱུར་བཞིན་པའི་ངང་ནས། སྒྲུབ་པ་པོ་ལ་དུས་རྟག་ཏུ་གཟིགས་པའི་སྤྱན་གསུམ་གྱིས་མཆོག་ཐུན་གྱི་དངོས་གྲུབ་ད་ལྟ་ཉིད་དུ་སྟེར་བཞིན་པའི་རྣམ་པས་བང་རིམ་གྱི་ཁ་ཁྱེར་ཟུར་བཞི་ཟུར་ཅན་བཅུ་གཉིས་པོ་ལས་འཕྱར་ཐབས་སུ་བཞུགས་པའོ། །བཀའ་བརྒྱུད་བླ་མའི་བང་རིམ་ལ།

ལྷ་གཙོ་བོ་ཉིས་བརྒྱ་ལྔ་བཅུ་རྩ་བཞུགས་ཏེ། སྣམ་བུའི་ཕྱོགས་བཞི་པོ་རེ་རེ་ལ་རྡོ་རྗེ་འཆང༌། མཁའ་འགྲོ་བཞི་བཞི་དང་བཅས་པ་རྒྱ་བོད་ཀྱི་བླ་མ་བཅུ་ཕྲག་རེ་དང་བཅས་པ་ཕྱོགས་རེ་ལ་བཞུགས་ལ། དེ་དག་གི་གཡས་གཡོན་གྱི་ལོགས་ལ་ནི། ཤར་དང་ལྷོ་ངོས་ཀྱི་ཕྱོགས་ལ་སུམ་ཅུ་སུམ་ཅུ་དང༌། ནུབ་དང་བྱང་ལ་ཉེར་བརྒྱད་ཉེར་བརྒྱད་ཏེ། ཀ་བའི་ནང་ངོས་ལ་སེམས་དཔའ་བཞི་བཞི། ཕྱི་ངོས་ལ་མཆོད་ལྷ་བཞི་བཞི། ཟུར་ཐུང་ལ་ལྷ་མོ་བརྒྱད་བརྒྱད། ཟུར་དུ་མི་གཡོ་བ་པུས་བཙུགས་རེ། ལྷ་ཕྲུག་ནམ་མཁའ་ལྡིང་གསུམ་གསུམ་དང་བཅས་པའོ། །འདི་ལ་ཡང་མཚན་དོན་ཅུང་ཟད་ཞིབ་པ་དང༌། རྣམ་དག་རགས་པར་བརྗོད་པ་གཉིས་ལས། ཐོག་མར་ལྷ་སྣམ་ཤར་གྱི་དབུས་སུ་འོག་མིན་ན་ཆོས་སྟོན་བཞིན་པའི་རྡོ་རྗེ་འཆང་ཆེན་པོ་ལ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། ལས་ཀྱི་མཁའ་འགྲོ་བཞིས་བསྐོར་བ། འདི་ནི་རྙིང་མ་ལྟར་ན་ཡང་དག་ཐུགས་ཀྱི་རིག་འཛིན་མཁའ་འགྲོའི་བདག་པོ། གསར་མ་ལྟར་ན། ཐུགས་དང་ཧེ་རུ་ཀའི་རིགས་ཏེ། རྣམ་པར་ཤེས་པའི་ཕུང་པོ་དང་ཞེ་སྡང་གི་དྲི་མ་དག་པ་འཁོར་དང་བཅས་པའི་རྣམ་པར་བཞུགས་པའོ། །དེའི་གཡས་སུ་རྡོ་རྗེ་འཆང་ཉིད་ཀྱི་ཐུགས་ལས་སྤྲུལ་ཏེ་བཀའ་བབ་བཞིའི་སྒོ་ནས་སྐལ་ལྡན་གྱི་དོན་མཛད་པ་གྲུབ་ཆེན་ཏིལླི་པ་བཞུགས། གཡོན་ཕྱོགས་སུ་རིག་པའི་གནས་ལྔ་མཁྱེན་པའི་བྱང་སྒོ་སྲུང་བའི་བསྟན་པའི་བདག་པོ་གྲུབ་ཆེན་ནཱ་རོ་པ་བཞུགས། ཏིལླིའི་གཡས་སུ་འདོད་ཡོན་ལམ་དུ་བླངས་པའི་རྒྱལ་པོ་ཨིནྡྲ་བྷུ་ཏི། ལྕམ་ལཀྵྨི་ཀ་ར་དང་བདེ་སྟོང་གིས་རོལ་པར་བཞུགས། ནཱ་རོའི་གཡོན་དུ་མདའ་བསྣུན་པའི་ཟོལ་གྱིས་གཉུག་མའི་དོན་མཚོན་པ་བྲམ་ཟེ་ཆེན་པོ་ས་ར་ཧ། ཡུམ་ཁཎྜ་རོ་ཧེས་མཐའ་གཉིས་སྤངས་པའི་བརྡར་གཡས་གཡོན་ནས་བརྟེན་པ་བཞུགས། རྒྱལ་པོའི་གཡས་ན་བཀའ་བརྒྱུད་བསྟན་པའི་གཙུག་རྒྱན་མཉམ་མེད་སྒམ་པོ་པ་དགེ་སློང་རྡོ་རྗེ་འཛིན་པའི་བརྟུལ་ཞུགས་ཅན་དྭགས་པོ་ལྷ་རྗེ་བཞུགས།

ས་ར་ཧའི་གཡོན་ན་ཨིནྡྲ་བྷུ་ཏིའི་སྤྲུལ་པ་ཕྲིན་ལས་ཀྱི་དབང་ཕྱུག་འགྲོ་བའི་མགོན་པོ་ཕག་མོ་གྲུ་པ་རྡོ་རྗེ་རྒྱལ་པོ་བཞུགས། མཉམ་མེད་ཀྱི་གཡས་སུ་སྐྱོབ་པ་འཇིག་རྟེན་མགོན་པོ་སྟོན་པ་སངས་རྒྱས་དང་ཐུགས་རྒྱུད་ཐ་མི་དད་པའི་མཚོན་བྱེད་མཉམ་བཞག་ས་གནོན་ངུར་སྨྲིག་གི་སྤྱོད་ལམ་ཅན་དུ་བཞུགས། འགྲོ་མགོན་གྱི་གཡོན་དུ་སངས་རྒྱས་དབོན་རིན་པོ་ཆེ་བསོད་ནམས་གྲགས་པ་བཞུགས། སྐྱོབ་པའི་གཡས་སུ་ཡོངས་འཛིན་གཙང་པ་དཔལ་ལྡན་རིན་ཆེན་རྣལ་འབྱོར་ཡན་ལག་དྲུག་གི་བདུད་རྩི་ལ་རོལ་པ་བཞུགས། དབོན་གྱི་གཡོན་དུ་མང་ཐོས་རིན་པོ་ཆེ་དཀོན་མཆོག་རིན་ཆེན་དངོས་སྟོབས་རིགས་པའི་གད་རྒྱངས་སྒྲོག་པ་བཞུགས། བང་རིམ་འདི་ཉིད་ཀྱི་ཤར་གྱི་ལོགས་གཡས་གཡོན་ལ་ནི། གྲུབ་ཆེན་ནག་པོ་བརྟུལ་ཞུགས་སྤྱོད་པས་གཞན་དོན་མཛད་དེ་བར་དོར་ཟུང་འཇུག་གི་སྐུ་བརྙེས་པ་དེ་དང༌། ཀརྞ་པ་རྒྱལ་རིགས་དམན་སྤྱོད་རིགས་ངན་ལས་རྒྱས་དངོས་གྲུབ་བརྙེས་པ་ཡུམ་བཅས་དང༌། མུ་ལ་ཏི་པའམ། པུ་ཏ་ལ་ཀ་ཞེས་པ་དང༌། མཚན་གྱི་རྣམ་གྲངས་བརྒྱ་ཕྲག་ལྡན་པ་ཕ་དམ་པ་སངས་རྒྱས་པདྨ་ཨཱ་ཀ་ར་དགེ་སློང་ལུས་ཀྱི་ལས་རྒྱ་ལ་བརྟེན་ཏེ་ཚེའི་རིག་འཛིན་བརྙེས་ནས་ལྷོ་ནུབ་སྲིན་པོའི་ཁ་གནོན་མཛད་པ་དེ་དང༌། ཡུགས་འབྲུ་ཨ་ཝ་དྷཱུ་ཏི་བ་སྒྲོལ་མས་རྗེས་སུ་བཟུང་བས་འཇིགས་པ་བརྒྱད་ལས་གྲོལ་བ་དང༌། ཀ་མ་ལ་རིག་གནས་ལྔ་ལ་མཁས་ཤིང་ཚེའི་དངོས་གྲུབ་ཐོབ་པ་དང༌། ཟླ་བ་བཟང་པོ་བྲམ་ཟེ་ཁུར་པོ་མཁན་གྱི་བསོད་སྙོམས་པ་དང༌། ཤཱནྟི་པ་འདུལ་འཛིན་གསང་སྔགས་ཀྱི་མངའ་བདག་དང༌། ཤ་བ་རིའི་དབང་ཕྱུག་ལྕམ་དང༌། ཟུང་འཇུག་གི་དངོས་གྲུབ་བརྙེས་པས་འགྲོ་དོན་མཛད་པ་དང༌། ན་ཏ་པ་ཨུ་རྒྱན་དུ་དཀའ་ཐུབ་ཀྱིས་གྲུབ་པ་དང༌། ཨཱ་ནནྡ་བྲམ་ཟེ་རྟོག་མེད་ཀྱི་སྤྱོད་པ་ལ་དབང་ཐོབ་པ་དང༌། ཕག་ཚང་པ་བྲམ་ཟེ་དགེ་བསྙེན་སངས་རྒྱས་དངོས་དང་མཇལ་བ་ཡན་ལག་མེད་པའི་རྡོ་རྗེ་དང༌། སེང་གེ་པ་རྒྱ་མཚོར་དཀའ་ཐུབ་ཀྱིས་ཨུ་རྒྱན་དུ་དངོས་གྲུབ་ཐོབ་པ་དང༌།

ནག་པོ་རྡོ་རྗེ་ལྟ་སྟངས་ཀྱིས་གྲུབ་པ་དང༌། ཏོག་ཙེ་བ་ཤིང་མཁན་ལས་རྒྱས་གྲུབ་པ་དང༌། མི་ན་ར་པ་དགེ་བསྙེན་རྒྱ་མཚོའི་གླིང་དུ་གྲུབ་པ་དང༌། ཡུག་འབྲུ་ཅན་སེང་གེ་པ་སྤྱན་རས་གཟིགས་དང་མཇལ་བུམ་པས་དྲི་མ་འཁྲུད་དེ་གྲུབ་པ་དང༌། ཨཱ་བ་ལ་རྒྱལ་རིགས་དུར་ཁྲོད་ཀྱི་ཤ་ཆེན་གསོལ་བས་གྲུབ་པ་དང༌། ཙཎྜ་པ་དགེ་སློང་གཅེར་བུའི་སྤྱོད་པས་གྲུབ་པ་དང༌། བྷ་གྷ་ན་བྲམ་ཟེའི་དགེ་སློང་སྦྱངས་པ་བཅུ་གཉིས་གྲུབ་པ་དང༌། ནཱ་ག་བྷོ་དྷི་བ་ལང་བསྐྱངས་ཏེ་དཔལ་གྱི་རི་ལ་གྲུབ་པ་ཀླུ་སྒྲུབ་ཀྱི་ཡབ་ཀྱི་སྐྱེ་བ་ཀླུ་བྱང་དུ་གྲགས་པ་དང༌། ཏྲནྟ་པ་བྲམ་ཟེ་ཐག་མཁན་གྱིས་གྲུབ་པ་དང༌། དཱ་རི་ཀ་པ་རྒྱལ་རིགས་སྨད་འཚོང་མའི་ཞབས་འབྲིང་ལས་གྲུབ་པ་དང༌། པ་རི་པུ་ཏ་ཨུ་རྒྱན་གྱི་དུར་ཁྲོད་དུ་མཁའ་འགྲོས་རྗེས་སུ་བཟུང་བ་དང༌། མ་ཧཱ་དེ་ཝ་ལུས་སྣ་ཚོགས་དུར་ཁྲོད་རྒྱན་དྲུག་གསོལ་བས་གྲུབ་པ་དང༌། བཟང་པོ་པ། ཡུལ་འཛིན་པ། བདུན་པ་ཆོས་གྲགས་རྒྱ་མཚོ། ཞྭ་དམར་ཅོད་པན་འཛིན་པ་བཞི་པ་ཆོས་ཀྱི་གྲགས་པ་རྣམས་གཡས་གཡོན་སྤེལ་ཏེ་རང་རང་གི་རྣམ་ཐར་བཞིན་བཞུགས་སོ། །ཀ་བ་བཞི་པོ་ལ་ནི་ཞལ་ཕྱིར་གཟིགས་ཀྱི་བྱང་ཆུབ་སེམས་དཔའ་བཞི་སྟེ། ཕམ་པ་ལས་རྒྱལ་བ་གཉིས་དང༌། དགྲ་ལས་རྣམ་རྒྱལ་གཉིས་ཏེ། བཞི་ཀའང་ཕྱག་བཞི་དང་ལྡན་པས་ཕྲིན་ལས་བཞི་བསྒྲུབ་པ་ལ་འོག་མ་གཉིས་རྡོ་རྗེ་དང་ཤིང་ཐོག་ཤིང་ཀ་ར། གོང་མ་གཉིས་མེ་ཏོག་གི་ཕྲེང་བ་འདེགས་བཞིན་པའོ། །ནང་དུ་གཟིགས་པའི་མཆོད་པའི་ལྷ་མོ་རིན་པོ་ཆེའི་ཕྲེང་བ་འཛིན་པའང་བཞི་སྟེ་ཕྱི་ནང་སྒྲིལ་བས་བརྒྱད་བཞུགས་པ་ནི། རྣམ་ཤེས་ཚོགས་བརྒྱད་དག་པ་སོགས་ཀྱི་མཚོན་བྱེད་ཅན་ནོ། །ཟུར་ཐུང་བཞི་ལ། མཆོད་པའི་ལྷ་མོ་པི་ཝང་མ། གླིང་བུ་མ། རྔ་ཟླུམ་མ། རྫ་རྔ་མ་དང༌། གཟུགས་རྡོ་རྗེ་མ། རོ་རྡོ་རྗེ་མ། རེག་རྡོ་རྗེ་མ། ཆོས་ཁམས་རྡོ་རྗེ་མ་རྣམས་བཞུགས་པ་ནི། འཕགས་ལམ་ཡན་ལག་སོགས་ཀྱི་དོན་ཅན་ནོ། །ཟུར་དུ་ལྷའི་བུའི་བདུད་འཇོམས་པའི་མི་གཡོ་བ་པུས་བཙུགས་དང༌།

སྒོ་གསུམ་ནམ་མཁའ་མཛོད་ལ་དབང་བའི་ལྷ་ཕྲུག་གསུམ་བཞུགས་ཏེ། ཕྱོགས་ཤར་གྱི་ངོས་དང་ལོགས་ལ་ལྷ་དྲུག་ཅུ་རྩ་ལྔ་བཞུགས་སོ། །དེ་ནས་ལྷོའི་ངོས་དང་ལོགས་ལ་ཡང༌། ཚུལ་དེ་དང་ཆ་འདྲ་སྟེ། ལྷོའི་དབུས་ན་རྡོ་རྗེ་འཆང་མཁའ་འགྲོ་བཞི་དང་བཅས་པ་ནི། རྙིང་མ་ལྟར་ན་འཇམ་དཔལ་སྐུའི་རིག་འཛིན། གསར་མ་ལྟར་ན། སྐུ་དང་རིན་ཆེན་གྱི་རིགས། གཟུགས་ཕུང་གི་དྲི་མ་རྣམ་པར་དག་པ་ཡེ་ཤེས་ལྔའི་རང་གཟུགས་སུ་བཞུགས་པའོ། །གཡས་སུ་བོད་ཡུལ་གསང་སྔགས་ཀྱི་ཤིང་རྟ་ཆེན་པོ་མངའ་བདག་མར་པ་ལོ་ཙཱ་བཞུགས། གཡོན་དུ་སྒྲུབ་བརྒྱུད་འབྲས་བུའི་སྲོལ་འབྱེད་རྗེ་བཙུན་མི་ལ་བཞུགས། མར་པའི་གཡས་སུ་སྟག་ལ་བཅིབས་ནས་རྫུ་འཕྲུལ་སྟོན་པའི་ཌོམྦྷི་ཧེ་རུ་ཀཿ མི་ལའི་གཡོན་དུ་ཀླུ་དང་སྲིད་སྒྲུབ་དང་ཆོས་མཚུངས་པའི་ཀླུ་སྒྲུབ། ཌོཾ་བྷི་པའི་གཡས་ན། གངྒཱ་གྱེན་དུ་བཟློག་ཅིང་ཉི་མ་སྟེང་པར་འཛིན་པའི་བིརྺ་པ་གཙོ་འཁོར་གསུམ། ཀླུ་སྒྲུབ་ཀྱི་གཡོན་དུ་སྐྱོབ་པའི་བཀའ་ཚུལ་བཞིན་ནོད་པའི་གཅུང་རྡོ་རྗེ་གྲགས་པ། བིརྺ་པའི་གཡས་སུ་རྒྱལ་སྲས་ཐོག་ཁ་བ་རིན་ཆེན་སེང་གེ། གཅུང་གི་གཡོན་དུ་སྤྱན་སྔ་མཚམས་བཅད་པ་གྲགས་པ་བསོད་ནམས། ཐོག་ཁ་བའི་གཡས་སུ། བཅུ་གཉིས་པ་རྡོ་རྗེ་རིན་ཆེན། ལོགས་གཡས་གཡོན་རིམ་པར་སིདྡྷི་པ་ཡུམ་དང་བཅས་པའི་ཀ་ལ་ཀ ཡུམ་དང་བཅས་པའི་ཀ་ན་པ། ས་ཡ་ལི་པ། ཙནྡྲ་གོ་མི་འཁོར་གཉིས་དང་བཅས་པ། དུར་ཁྲོད་པ་ཡུམ་བཅས། གླིང་བུ་པ། ཌེཾ་གི་པ། ཛེ་ཏཱ་རི་ཡུམ་དང་བཅས་པ། བྷུ་སུ་ཀུ་སྟེ་རྒྱལ་སྲས་ཞི་བ་ལྷ། འདུལ་བ་འཛིན་པ་ཡོན་ཏན་འོད། འདུལ་འཛིན་ཤཱཀྱ་འོད། ཐུན་མོང་གི་གྲུབ་པ་བརྙེས་ནས་ཉི་ཟེར་ལ་གཤེགས་པའི་ངག་དབང་གྲགས་པ་ཀུ་མ་ར། འཕགས་པ་ལྷ། འཕགས་པ་ཐོགས་མེད། རྒྱས་སྲས་དབྱིག་གཉེན། ཕྱོགས་ཀྱི་གླང་པོ། ཆོས་ཀྱི་གྲགས་པ། ཡི་གེ་པ། སེང་གེ་ཅན། ཀེ་ཀྲི་རི་པ། ཙཱ་རི་པ་ཡུམ་དང་བཅས་པ། སྒྲ་མཁན་ཞབས། ཐ་ག་པ། ཕག་ཚང་པ། ཀུ་མཱ་རི་པ། རུས་སྦལ་ཞབས།

ཀླུ་སྒྲུབ་ཀྱི་བསྟན་འཛིན་ཤཱཀྱ་བཤེས་གཉེན། ཐེག་ཆེན་བསྟན་འཛིན་གསེར་གླིང་པ། རྗེ་བཙུན་ཉིད་ཀྱིས་རབ་ཏུ་བྱུང་བའི་ཆོས་ལུང་ཚོགས་པའི་མཁན་པོ་བདེ་མཆོག་གི་གྲུབ་པ་བརྙེས་པ་ཀུན་དགའ་བློ་གྲོས་རྣམས་བཞུགས། གཞན་ཀ་བའི་མཆོད་ལྷ་བརྒྱད། ཟུར་ཐུང་གི་བརྒྱད་སྔ་མ་དང་འདྲ་ལ། ལྷོ་ནུབ་ཉོན་མོངས་པའི་བདུད་འཇོམས་པའི་མི་གཡོ་བ་པུས་བཙུགས། བསྲུང་བ་མེད་པ་མཚོན་པའི་ལྷ་ཕྲུག་ནམ་མཁའ་ལྡིང་གསུམ་རྣམས་བཞུགས་སོ། །ནུབ་ཀྱི་སྣམ་བུའི་དབུས་སུ་ནི། རྙིང་མ་ལྟར་ན་པདྨ་གསུང་གི་རིག་འཛིན། གསར་མ་ལྟར་ན། གསུང་པདྨའི་རིགས། འདུ་ཤེས་དང་འདོད་ཆགས་ཀྱི་དྲི་མ་དག་པའི་རང་གཟུགས་སོ། །རྡོ་རྗེ་ཆོས་ཀྱི་ངོ་བོ་རྡོ་རྗེ་འཆང་མཁའ་འགྲོ་བཞིས་བསྐོར་བ། གཡས་སུ་ནི་ཀླུ་སྒྲུབ་ཅེས་གྲགས་པ་སངས་རྒྱས་ཉིད་ཀྱིས་བསྟན་པ་འཛིན་པར་བྱིན་གྱིས་བརླབས་པའི་ལུང་བསྟན་ཡང་ཤིན་ཏུ་མང་བར་མཛད་དེ་ཐུབ་ཆེན་ཞི་བར་གཤེགས་ནས། ལོ་བཞི་བརྒྱ་པའི་དུས་སུ་སའི་སྟེང་དུ་སེང་གེའི་སྒྲ་ལན་གསུམ་བསྒྲགས་པས། བསྟན་པ་འདིའི་རྩོད་བྲལ་གྱི་འཕགས་པ་ནཱ་གརྫུ་ན་ཞེས་གྲགས་པ་དེ་བཞུགས། གཡོན་ན་རྫུས་སྐྱེས་སུ་བྱོན་པ་འཕགས་པའི་ཐུགས་སྲས་འཕགས་པ་ལྷ་སྟེ་ཨཱརྻ་དེ་ཝ་བཞུགས། འཕགས་པའི་གཡས་ན། ལས་རྒྱ་ཁྱིའི་ཚུལ་གྱིས་བདེ་སྟོང་ལ་རོལ་ཞིང༌། ཨུ་རྒྱན་མཁའ་འགྲོའི་མཛོད་ནས་མ་ཧཱ་མཱ་ཡཱ་བླངས་ཏེ་སྐལ་ལྡན་གྱི་དོན་མཛད་པ་ཀུ་ཀུ་རི་པ། འཕགས་པ་ལྷའི་གཡོན་ན་བདེ་མཆོག་བསྟན་པའི་མངའ་བདག་ཛ་ལནྡྷ་ར་ཤེས་རབ་དང་རོལ་པ། དེ་ནས་གཡས་གཡོན་སྤེལ་མར། རྒྱ་གར་པཎ་ཆེན་བཀའ་གདམས་བསྟན་པའི་སྲོལ་འབྱེད། ཇོ་བོ་རྗེ་ཨ་ཏི་ཤ་དཱི་པཾ་ཀ་ར་དང༌། སྤྱན་རས་གཟིགས་ཀྱི་སྤྲུལ་པ་དགེ་བསྙེན་འབྲོམ་སྟོན་པ་རྒྱལ་བའི་འབྱུང་གནས་དང༌། ཉེར་བརྒྱད་པ་རྡོ་རྗེ་རྒྱལ་པོ། ཉེར་གཉིས་པ་འཛམ་གླིང་ཆོས་ཀྱི་རྒྱལ་པོ། བཅོ་ལྔ་པ་དོན་གྲུབ་རྒྱལ་པོ། ཝང་རིན་པོ་ཆེ་དཔལ་གྱི་རྒྱལ་མཚན།

ལོགས་ལ་ཡང་སྔར་དང་འདྲ་བར། སློབ་དཔོན་ནག་པོ་པ། གུ་ཎ་རི་པ། བྷ་ར་བུདྡྷ། ག་ར་ཎ་པ་ཡུམ་བཅས། ཏ་པ་ཀ་པ། ནག་པོ་ཏ་པ། མ་ཧེ་ལ། བྷ་བྷི་ལ། འདི་ཕ་ཁོལ་དང་མ་ཁོལ་དུ་གྲགས། རྟ་དབྱངས་དང་གཅིག་ཏེ་ཡི་གེ་ཙམ་ཡང་མ་ནོར་དགོས། ནཱ་ལེནྡྲ་པ། དྷ་སི་རི་པ། ཕ་ཝང་པ། གནྡྷོ་པ། ཨ་ཕནྟི་པ། པ་ཀ་ར། ཛ་ཝ་རི་པ། ཙན་ཏྲ་ལི་པ། ཟླ་བ་པ། ཐ་ཀ་ཀི་ལི། ཀ་ལང་ལ། ཙནྡྲ་པ་ཏྲ། ལྭ་བ་པ། གནྡྷོ་ལི། ཀ་པཱ་ལ། ཨ་ནནྟ། ཀུ་བུ་ཙ། དྷ་རི་ཀ་པ་ཡུམ་བཅས། ཁ་ཆེའི་བསོད་སྙོམས་པ་ཆེན་པོ་སྙིགས་དུས་ཚུལ་ཁྲིམས་ཀྱི་སྲོག་ཤིང་དུ་གྱུར་པ་པཎ་ཆེན་ཤཱཀྱ་ཤྲཱི། མཁན་ཆེན་བསྟན་པ་བ་རྣམས་བཞུགས། སྔ་མ་ལྟར་གྱི་མཆོད་ལྷ་བརྒྱད་ཚན་གཉིས། ནུབ་བྱང་གི་ཟུར་ལ། ཕུང་པོའི་བདུད་འཇོམས་པའི་མི་གཡོ་བ་པུས་བཙུགས། མ་འདྲེས་རྟེན་པའི་ལྷ་ཕྲུག་གསུམ་རྣམས་ཀྱང་བཞུགས་སོ། བྱང་ཕྱོགས་སྣམ་བུའི་དབུས་སུ་ནི། རྙིང་མ་ལྟར་ན་ཕུར་པ་ཕྲིན་ལས་གྱི་རིག་འཛིན། གསར་མ་ལྟར་ན་ལས་རིགས་བླ་མ་རིན་འབྱུང་དོན་གྲུབ་ཀྱི་ངོ་བོ། འདུ་བྱེད་ཕུང་པོ་ང་རྒྱལ་སེར་སྣ་ཕྲ་དོག་སྦྱངས་པའི་བདེ་བ་ཆེན་པོའི་རང་གཟུགས། རྡོ་རྗེ་འཆང་མཁའ་འགྲོ་བཞི་དང་བཅས་པ། གཡས་སུ་ཀླུ་སྒྲུབ་དང་མཛད་པ་མཉམ་ཞིང་རྩོད་མེད་ཀྱི་གྲུབ་ཆེན་ཀླུའི་བྱང་ཆུབ། གཡོན་དུ་བདེ་མཆོག་གི་གྲུབ་པ་བརྙེས་ནས་ཆང་འཚོང་མ་ལས་རྒྱར་མཛད་པ། ལྷན་ཅིག་སྐྱེས་པའི་སྐུར་བསྟན་པས་རྒྱལ་པོ་བཏུལ་ཏེ་གསང་སྔགས་ཀྱི་བདག་པོར་གྱུར་པ། རྡོ་རྗེ་དྲིལ་བུ་པ། ཀླུ་བྱང་གི་གཡས་སུ་བསྟན་པ་འདི་ལ་གྲུབ་ཆེན་ཀུན་གྱི་ཐོག་མ། སྔགས་འཆང་ཐམས་ཅད་ཀྱི་གཙོ་བོ་པདྨའི་སྡོང་པོ་ལ་འོད་དཔག་མེད་ཀྱི་སྤྲུལ་པར་འཁྲུངས་ཏེ་མཚན་བརྒྱད་དང་ལྡན་པ། ལྷག་པར་བོད་ཁ་བ་ཅན་པའི་མགོན་གཅིག གཉེན་གཅིག་སྐྱབས་གཅིག་པོ། བཀའ་དྲིན་འཁོར་ཐབས་མེད་པའི་སྤྲུལ་སྐུ་པདྨ་འབྱུང་གནས་ཨུ་རྒྱན་གུ་རུ་ཞེས་མཚན་ཉི་ཟླ་ལྟར་གྲགས་པ་བཞུགས། དྲིལ་བུ་པའི་གཡོན་དུ་ཉ་ལྟོའི་ཟས་ཀྱིས་བདེ་མཆོག་གྲུབ་སྟེ།

རྒྱལ་པོ་བི་མ་ལ་ཙནྡྲ་བཏུལ་བ་གསང་སྔགས་བདག་པོ་ལཱུ་ཧི་པ་བཞུགས། གུ་རུའི་གཡས་སུ་པདྨ་ནི་དང་ཟུང་དུ་འཇུག་པའི་གྲུབ་ཆེན་རྩོད་མེད་མཚོ་སྐྱེས་རྡོ་རྗེ། ལཱུ་ཧི་པའི་གཡོན་དུ། བོད་དུ་ཆོས་དར་བའི་ཐོག་མར་བཀའ་དྲིན་ཆེ་བ་བྱང་ཆུབ་སེམས་དཔའ་ཞི་བ་འཚོ་སྟེ་མཁན་པོ་བོ་དྷི་ས་ཏྭ་གྲགས་པ། མཚོ་སྐྱེས་ཀྱི་གཡས་སུ་ཆོས་རྒྱལ་རིན་ཆེན་དཔལ་བཟང་པོ། མཁན་པོའི་གཡོན་དུ། ཟས་གཙང་རྒྱལ་པོའི་ཚུལ་གྱིས་རྗེ་བཙུན་འདིའི་སྐུའི་གདུང་བསྐྲུན་པ་པོ་བཅོ་ལྔ་གསར་མ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ། ཡང་གཡས་ན་དབང་རིན་ཆེན་ཆོས་ཀྱི་རྒྱལ་པོ་དང༌། ཡང་གཡོན་དུ། རྒྱལ་དབང་ཀུན་དགའ་རིན་ཆེན་ཆོས་ཀྱི་རྒྱལ་མཚན་དཔལ་བཟང་པོ་རྣམས་བཞུགས་ལ། ལོགས་གཡས་གཡོན་ལའང་རིམ་བཞིན་སྤེལ་ཏེ། པ་ཊ་པུ། ཏིལླི་པ། ཨ་པ་ལི་པ། ཟླ་བ་བཟང་པོ། ས་ཀ་ལ་པ། ཀརྞ་རི་པ། བྷི་ན་ས། སངས་རྒྱས་ཡེ་ཤེས། ཁུ་ཡངས་པ་ཡུམ་བཅས། དྷརྨ་ཀཱིརྟི། ཙཱརྻ་པ། ནི་ལ་པ། ཚེམ་བུ་པ་ཡུམ་བཅས། ཀ་ལ་ལངྐ། བྷ་ཧི་ན་སྨད་དཀྲིས་ཅན། ཙ་པ་ནི། ཀ་ལ་ནཱ་པ། ཀུན་དགའ་སྙིང་པོ། ཀ་ལ་པ། སྤྲིན་གྱི་ཤུགས་ཅན། ཀ་རོ་པ། ཉི་མ་སྦས་པ། མ་པི་པ། ཙནྡྲ་གོ་མཱི། མཁན་ཆེན་ལེགས་རིན་པ། མལ་གྲོ་གྲུབ་ཆེན་བློ་གྲོས་དཔལ་ལྡན་པ། རིག་འཛིན་ཆེན་པོ་ཟླ་འོད་པ་རྣམས་བཞུགས། ཀ་བ་ཕྱི་ནང་གི་མཆོད་ལྷ་བརྒྱད། ཟུར་ཐུང་གི་མཆོད་ལྷ་བརྒྱད་རྣམས་ཤར་ཕྱོགས་དང་འདྲ། བྱང་ཤར་མཚམས་སུ་འཆི་བདག་གི་བདུད་འཇོམས་པའི་མི་གཡོ་བ་པུས་བཙུགས། ཟུར་རྒྱན་ལ་སྒོ་གསུམ་ལ་འཆི་མེད་བདུད་རྩི་སྟེར་བའི་ལྷ་ཕྲུག་ནམ་མཁའ་ལྡིང་གསུམ་རྣམས་བཞུགས་པའོ། །འདི་རྣམས་ཀྱི་དག་པ་རྒྱས་པར་བརྗོད་ཀྱིས་མི་ལང་ཞིང༌། ཡི་གེ་ཡང་མང་འགྲོ་བས། ཟུར་ཙམ་གྱིས་རྒྱས་པ་མཚོན་ནུས་པ་ནི། འདི་ཡན་ཆད་བཀའ་བརྒྱུད་བླ་མའི་བང་རིམ་སྟེ། བླ་མ་སྐུ་བཞིའི་གངས་རི་ལ། །ཞེས་སོགས་ཀྱི་དོན་ཅན། གསང་སྔགས་སྙིང་པོ་ལམ་ཟབ་བླ་མས་ལམ་བགྲོད་པ། ཟབ་ཆོས་མོས་གུས་སྲོག་འཁོར་གྱི་དོན་ཡང་ངེས་པ་ཁོ་ནར་མཚོན་པ་ཞིག་སྟེ།

བང་རིམ་འདི་ཡན་ཆད་མཆོད་རྟེན་ལྷ་དང་རྒྱན་སོ་སོའི་རྣམ་པ་མ་འདྲེས་པར་གསལ་བ་ལ། ཛམ་བུ་ཆུ་བོའི་གསེར་གྱི་ཆར་པས་ཁེབས་པར་རོ་གཅིག་པ་ནི་ངོ་བོ་ཉིད་སྐུ་སྟེ། གཤིས་གང་དུ་མ་གྲུབ་ཀྱང༌། མདངས་སྣ་ཚོགས་སུ་འཆར་བའོ། །སྐྱོབ་པ་ནི་ཆོས་ཀྱི་སྐུ་ཐིག་ལེ་ཉག་གཅིག་དང༌། ཟེ་རོག་སྐོར་གྱི་ལྷ་སོ་གཉིས། བྱང་ཆུབ་སེམས་སུམ་ཅུ་རྩ་གཉིས་འབབ་པ་ནི། ལོངས་སྤྱོད་པའི་སྐུའོ། །བང་རིམ་གྱི་ལྷ་སྐུ་ཆ་ལུགས་སྣ་ཚོགས་པ་ནི་སྤྲུལ་པའི་སྐུའོ། །འདི་ཉིད་ལ་ཡང་སྐུ་བཞིའི་ཡོན་ཏན་ནི། ཆོས་ཀྱི་སྐུའི་ཡེ་ཤེས་བརྒྱ་དང་བཞི་བཅུ། ལོངས་སྤྱོད་རྫོགས་སྐུའི་ཡོན་ཏན་མཚན་དཔེ་བརྒྱ་དང་བཅུ་གཉིས། སྤྲུལ་སྐུའི་མཛད་པ་བཅུ་གཉིས་ཏེ། ཉིས་བརྒྱ་དང་དྲུག་ཅུ་རྩ་བཞི་པོ་ནི། འདིའི་ལྷ་གྲངས་དང་འབྱོར་ལ། དེ་ཐམས་ཅད་ངོ་བོ་ཐ་མི་དད་ལ་རྣམ་པ་སོ་སོར་མ་འདྲེས་པ་ནི་ངོ་བོ་ཉིད་སྐུའོ། །གཞན་ཡང་རྒྱུད་ལས། སངས་རྒྱས་ཀུན་གྱི་རང་བཞིན་སྐུ། །ཞེས་དང༌། སངས་རྒྱས་ཐམས་ཅད་འདུས་པའི་སྐུ། །ཞེས་དང༌། རྡོ་རྗེ་སློབ་དཔོན་ལུས་འདི་ལ། །རྒྱལ་བའི་སྐུ་ནི་རིམ་བཞིན་གནས། །འདི་ཡི་གཟུགས་ཀྱི་ཕུང་པོ་ནི། །སངས་རྒྱས་རྣམ་པར་སྣང་མཛད་བརྗོད། །ཅེས་སོགས་ཕུང་པོ་ལྔ་རིགས་ལྔ། ཁམས་བཞི་ཡུམ་བཞི་སོགས་གསུངས་པའང༌། འདི་ལ་མཚོན་བྱེད་དུ་བཞུགས་ཏེ། ཕྱི་ལྟར་རྡོ་རྗེ་འཆང་རིགས་བཞི་སྐྱོབ་པ་དང་ལྔ། ནང་ལྟར་བདེ་མཆོག་རིགས་བཞི་རེ་རེ་ལ་ཡང༌། ཡུམ་བཞི་བཞིས་བསྐོར་བ་ལ་སོགས་པ་ཅན་ནོ། །ཡང་ཕྱི་གཞལ་ཡས་ཁང་ལ་རྐང་བརྒྱད་ཀ་བ་བརྒྱད་དུ་གསུངས་པ་དང༌། དབང་པོ་དང་ཚིགས་བྱང་སེམས་དང་ཁྲོ་བོར་ཡང་གསུངས་ལ། རྣམ་ཤེས་ཚོགས་བརྒྱད་གྲུབ་ཆེན་བརྒྱད་དུ་ཡང་གསུངས་པས། དེ་ཐམས་ཅད་ཀྱང་འདིར་ལེགས་པར་ཚང་སྟེ། སྤྲོས་པས་ཆོག་གོ། །བང་རིམ་དང་པོ་འདི་ཡང་རྙིང་པ་རྣམས་ལས་ཁྱད་པར་འཕགས་པའི་ངོ་མཚར་གཉིས་པའོ། །ད་ནི་རྒྱུད་སྡེ་བཞིའི་བང་རིམ་ལ་འཇུག་པར་བྱ་སྟེ།

བང་རིམ་གཉིས་པ་བླ་མེད་ཀྱི་བང་རིམ་འདི་ལ་ནི། གསང་སྔགས་རྙིང་མའི་སྒྲུབ་པ་བཀའ་བརྒྱད་རིག་འཛིན་བླ་མའི་སྐུ་དང༌། གསར་མའི་ཕ་རྒྱུད། མ་རྒྱུད། གཉིས་མེད་ཀྱི་དཀྱིལ་འཁོར་བ་རྣམས་བཞུགས་པ་ལས། ཐོག་མར་ཤར་གྱི་དབུས་ན་རྙིང་མའི་གུ་རུ་མཚོ་སྐྱེས་རྡོ་རྗེ་ཡུམ་དང་བཅས་པའི་རིགས་བདག་གིས་བརྒྱན་པ་ལུགས་སུ་བྱོན། འཁོར་སུམ་ཅུ་རྩ་བདུན་འཕྲུལ་མར་བཞུགས་ཏེ། འདི་དག་གི་བཞུགས་སྟངས་ཕྱག་མཚན། རྒྱན་ཕྲ་ཞིབ་རྣམས་སོ་སོའི་མངོན་རྟོགས་བཞིན་ཟུར་དུ་བཙལ་ལ། གོང་འོག་ཀུན་ལའང་དེས་འགྲེའོ། །དེ་ནས་གསང་བ་འདུས་པ། རྩ་རྒྱུད་ལེའུ་བཅོ་བརྒྱད་པ་དང༌། བཤད་རྒྱུད་རྡོ་རྗེ་ཕྲེང་བ་ལ་སོགས་བརྒྱད་ཙམ་བཞུགས་པའི་དགོངས་པ་ཕྱོགས་གཅིག་ཏུ་བླངས་ཏེ། གཙོ་བོ་རིགས་ལྔ་ལ། འཁོར་རྣམས་སོ་སོར་བཅའ་བཀྲམ་སྟེ། རྩ་ལྷ་སུམ་ཅུ་རྩ་གཉིས་མཆོད་ལྷ། མགྲོན་ཐབས་དང་བཅས་པ། སྤྱིར་བདུན་ཅུ་རྩ་བདུན་གྱི་འཁོར་ལོ་བཞུགས་པ་ལས། ཐོག་མར་ནི། གསང་འདུས་མི་བསྐྱོད་པ་ཞེ་སྡང་རྡོ་རྗེ་ཡུམ་རེག་བྱ་རྡོ་རྗེ་དང་མཉམ་པར་ཞལ་གསུམ་ཕྱག་དྲུག་ཏུ་སྦྱར་བ་རིགས་བདག་དང་བཅས་པ། འཁོར་ཡུམ་བཞི་ཁྲོ་བོ་གཉིས་སེམས་དཔའ་གཉིས་ཏེ་བརྒྱད་ཀྱིས་བསྐོར་བ་བཞུགས་ལ། གཙོ་བོ་རྣམས་ལུགས་མ་དང༌། འཁོར་རྣམས་འཕྲུལ་ལས་གྲུབ་པ་ནི། གོང་འོག་ཀུན་ཏུ་ཤེས་པར་ཡང་བྱའོ། །གཡས་སུ་རྣམ་པར་སྣང་མཛད། སངས་རྒྱས་སྤྱན་མ་དང་སྦྱོར་བ་ཞལ་གསུམ་ཕྱག་དྲུག་པ་ལ་འཁོར་དྲུག་གིས་བསྐོར་བ། དེའི་གཡས་སུ་རིན་ཆེན་འབྱུང་ལྡན། ཞལ་གསུམ་ཕྱག་དྲུག་པ་མ་མཱ་ཀི་དང་སྦྱོར་བ། འཁོར་དྲུག་གིས་བསྐོར་བ་བཞུགས། ཞེ་སྡང་རྡོ་རྗེའི་གཡོན་དུ་གསང་འདུས་འཇིག་རྟེན་དབང་ཕྱུག་གམ། སྣང་བ་མཐའ་ཡས་གོས་དཀར་མོ་དང་སྦྱོར་བའི་ཞལ་གསུམ་ཕྱག་དྲུག་པ་འཁོར་བརྒྱད་ཀྱིས་བསྐོར་བ། གཡོན་དུ་གསང་འདུས་དོན་ཡོད་གྲུབ་པ་སྒྲོལ་མ་དང་སྙོམས་པར་འཇུག་པ་ཞལ་གསུམ་ཕྱག་དྲུག་འཁོར་དྲུག་གིས་བསྐོར་བ་བཞུགས་སོ། །ཀ་བའི་མཆོད་ལྷ་བརྒྱད།

ཟུར་ཐུང་གི་མཆོད་ལྷ་བརྒྱད་དང་བཅས་པ་བང་རིམ་གོང་མ་དང་འདྲ་ལ། ཤར་ལྷོའི་མཚམས་ན། ཇོ་བོ་ཐུགས་རྗེ་ཆེན་པོ། ཡུམ་ཡིག་དྲུག་མ། སྲས་ནོར་བུ་འཛིན་པ་དང་གསུམ་པོ་ལུགས་སུ་བྱོན་ཏེ་བཞུགས། ཟུར་རྒྱན་ལྷ་ཕྲུག་ནམ་མཁའ་ལྡིང་གསུམ་གོང་བཞིན་ནོ། །ལྷོ་ཕྱོགས་དབུས་སུ། གུ་རུ་དྲག་པོ་ལུགས་སུ་བྱོན། གུ་རུ་མཚན་བརྒྱད་དང༌། འཁོར་ཉི་ཤུ་རྩ་གཅིག་འཕྲུལ་ལས་གྲུབ་པ། འཇམ་དཔལ་སྐུ། པདྨ་གསུང༌། ཡང་དག་ཐུགས། ཆེ་མཆོག་ཡོན་ཏན། ཕུར་པ་ཕྲིན་ལས། མ་མོ་སྦོད་གཏོང༌། དམོད་པ་དྲག་སྔགས། འཇིག་རྟེན་མཆོད་བསྟོད་བརྒྱད་པོ་ལུགས་ལས་བྱོན་པ། འཁོར་བཅོ་བརྒྱད་འཕྲུལ་ལས་གྲུབ་པ་བཞུགས། དེ་ཡང་འཇམ་དཔལ་གཤིན་རྗེ་གཤེད་ནི། དབུ་གསུམ་ཕྱག་དྲུག་ཞབས་བཞི་བགྲད་པ། གཡོན་ནས་ཡུམ་བཻ་ཏཱ་ལཱི་དང་སྦྱར་བ་པདྨ་རྟ་མགྲིན་དབུ་གསུམ་ཕྱག་དྲུག་ཡུམ་ལེ་ཀ་ཛི་ཛ་ཏིས་འཁྱུད་པ། ཞབས་བཞི་ཀླུ་དང་བྱོལ་སོང་ཉི་ཟླ་ལ་བཞུགས་པ། བཛྲ་ཧེ་རུ་ཀ་ཞལ་གསུམ་ཕྱག་དྲུག་ཡུམ་ཀྲོ་དྷི་ཤྭ་རི་དང་སྦྱོར་བ། ཆེ་མཆོག་ཧེ་རུ་ཀ་ནི་ཐེག་བརྒྱད་ཟིལ་གྱིས་མནན་ནས། རྫོགས་པ་ཆེན་པོ་ལ་སྤྱོད་པའི་བརྡར་ཞལ་དགུ་པ། ཁམས་བཅོ་བརྒྱད་བཅད་ནས་སྟོང་ཉིད་བཅོ་བརྒྱད་ལ་རོལ་བའི་བརྡར། ཕྱག་བཅོ་བརྒྱད་པ། རྣམ་ཤེས་ཚོགས་བརྒྱད་སྦྱངས་ནས་རྣམ་ཐར་བརྒྱད་ལ་རོལ་བའི་ཞབས་བརྒྱད་པ། ཡུམ་ཁྲོ་མོ་གནམ་ཞལ་མ། འཁོར་བ་དབྱིངས་སུ་དག་པས་འཁྱུད་པ། དྲེགས་པ་ཅན་དང༌། རིགས་དྲུག་དང་བྱོལ་སོང་བརྒྱད་མནན་པས་ཉི་ཟླ་པདྨའི་གདན་ལ་གནས་པའོ། །ཕུར་པ་ཕྲིན་ལས་རྡོ་རྗེ་གཞོན་ནུ་དབུ་གསུམ་ཕྱག་དྲུག་ཞབས་བཞི་ཡུམ་འཁོར་ལོ་རྒྱས་འདེབས་མས་འཁྱུད་པའོ། །མ་མོ་བླ་མེད་མངོན་རྫོགས་ཧེ་རུ་ཀཿ དབུ་གསུམ་ཕྱག་དྲུག་ཞབས་བཞི་ཡུམ་ཉིད་ཞི་མུ་ཁ་ལེ་ཞལ་ལྔ་མས་འཁྱུད་པ། དམོད་པ་ལྷ་མཆོག་སྟོབས་ལྡན་ནག་པོ་དབུ་གསུམ་ཕྱག་དྲུག་ཞབས་བཞི་ཡུམ་འབྱུང་བ་ལྷའི་བདག་མོས་འཁྱུད་པ། འཇིག་རྟེན་མཆོད་བསྟོད་ལྷ་མཆོག་དྲེགས་པ་ཀུན་འདུལ་དབུ་གསུམ་ཕྱག་དྲུག་ཞབས་བཞི་པ།

ཡུམ་ཁམས་གསུམ་སྤྱི་འདུལ་མས་འཁྱུད་པ་རྣམས་བཞུགས་པའོ། །གཡས་སུ་དཔལ་དུས་ཀྱི་འཁོར་ལོ་ཞལ་བཞི་ཕྱག་ཉེར་བཞི་སྣ་ཚོགས་ཡུམ་གྱིས་འཁྱུད་པ། འཁོར་རིགས་བཞི་ཡུམ་བཞི་སྟེ་བརྒྱད་ཀྱིས་བསྐོར་བ་བཞུགས། དེའི་གཡས་སུ་དཔལ་གསང་བདག་ཕྱག་ན་རྡོ་རྗེ་འཁོར་ལོ་ཆེན་པོ་རིགས་བདག་དང་བཅས་འཁོར་དགུས་བསྐོར་བ་བཞུགས་སོ། །གུ་རུ་དྲག་པོའི་གཡོན་དུ། གཤིན་རྗེ་དགྲ་ནག་འཁོར་དགུས་བསྐོར་བ། ཡང་གཡོན་དུ་དཔལ་འཇིགས་བྱེད་རིགས་བདག་དང་བཅས་པ་འཁོར་བཅུས་བསྐོར་བ་རྣམས་དང༌། མཆོད་ལྷ་བརྒྱད་ཚན་གཉིས་ལྷོ་ནུབ་མཚམས་སུ་ཐུགས་རྗེ་ཆེན་པོ་ཡིད་བཞིན་འཁོར་ལོ་གཙོ་འཁོར་ལྔ། ཟུར་རྒྱན་ལྷ་ཕྲུག་ནམ་མཁའ་ལྡིང་གསུམ་རྣམས་སྔ་མ་ལྟར་བཞུགས་སོ། །ནུབ་ཕྱོགས་སུ་ཀྱཻ་རྡོར་རྩ་བཤད་ཀྱི་རྒྱུད་དགོངས་པ་ཕྱོགས་གཅིག་པར་བླངས་པ། སྙིང་པོ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། ཡུམ་རྡོ་རྗེ་བདག་མེད་མ་དང་སྙོམས་པར་འཇུག་པ། འཁོར་གཽ་རཱི། ཙཽ་རཱི། བེ་ཏ་ལཱི། ཙཎྜ་ལཱི། གྷསྨ་རཱི། སྤུཀྐ་སཱི། ཤ་ཝ་རཱི། ཌོཾ་བྷི་ནཱི་ཕྱག་མཚན་གྱི་ལྷ་བརྒྱད་དང་བཅས་པས་བསྐོར་བ་བཞུགས། འདིར་ཡང་ཞལ་བརྒྱད་ནི་རྣམ་ཤེས་ཚོགས་བརྒྱད་དག་ཅིང་རྣམ་ཐར་བརྒྱད་མཚོན་པ། ཕྱག་བཅུ་དྲུག་ནི་འཕོ་བ་བཅུ་དྲུག་དག་ཅིང་སྟོང་ཉིད་བཅུ་དྲུག་མཚོན་ལ། ཞབས་བཞི་ནི་བདུད་བཞི་འདུལ་ཞིང་བསྡུ་དངོས་བཞི་མཚོན། ལྷ་མོ་བརྒྱད་ནི། ཚད་མེད་བཞི་དང་དགའ་བ་བཞིའི་རང་བཞིན་ཅན་ནོ། །ཡང་བདེ་མཆོག་གཙུག་གི་ནོར་བུ་ཐབས་ཤེས་ཟུང་དུ་འཇུག་པ། འཁོར་བཅུ་གཉིས་ཀྱིས་བསྐོར་བ། གཤིན་རྗེ་གཤེད་དམར་པོ་བིརྺ་པའི་ལུགས་ལྟར་གཙོ་འཁོར་ལྔ་པ། གཡས་སུ་མ་ཧཱ་མཱ་ཡ་རྒྱུད་ཀྱི་དངོས་བསྟན་གྲུབ་ཆེན་ཀུ་ཀུ་རི་པའི་ལུགས་བཞིན། གཙོ་བོ་ཐབས་ཤེས་ཟུང་འཇུག་རིགས་བདག་དང་བཅས་པ། འཁོར་མཁའ་འགྲོ་སྡེ་ལྔ། ཡང་གཡས་སུ་རྡོ་རྗེ་རྣལ་འབྱོར་མ་གོ་ཆའི་ལྷ་མོ་དྲུག་གིས་བསྐོར་བ་ཕྱུག་མ་རིགས་བདག་དང་བཅས་པ་འཁོར་བཅུ་གཉིས་ཀྱིས་བསྐོར་བ།

ཡང་རྡོ་རྗེ་རྣལ་འབྱོར་མ་བདེ་ཆེན་གྱི་ལྷ་མོ་བཞིས་བསྐོར་བ་རྣམས་བཞུགས་ལ། མཆོད་ལྷ་བརྒྱད་ཚན་གཉིས་དང༌། ཟུར་རྒྱན་ལྷ་ཕྲུག་སྔར་དང་འདྲ་ལ། ནུབ་བྱང་མཚམས་ན་ཐུགས་རྗེ་ཆེན་པོ་ཨ་མོ་གྷ་པཱ་ཤ་དོན་ཞགས་ལྷ་ལྔ་རྣམས་བཞུགས་སོ། །བྱང་ཕྱོགས་ལྷ་སྣམ་གྱི་དབུས་ལ་ནི། དཔལ་བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པ་དང༌། བཤད་རྒྱུད་རྣམ་པ་བརྒྱད། ར་ལི་སོ་གཉིས་རྣམས་ལ་འདྲེན། གྲུབ་ཆེན་སོ་སོས་བཀྲལ་བ་ཤིན་ཏུ་མང་ནའང༌། ཨ་བྷི་དྷ་ན་མངོན་བརྗོད་བླ་མ་ལས། འཁོར་ལོས་བསྒྱུར་བ་དྲུག་ཅེས་གསུངས་པ་གཙོ་བོར་མཛད་ཅིང༌། རྩ་ལྷ་དྲུག་ཅུ་རྩ་གཉིས་པོ་གོ་ཆའི་ལྷ་བཅུ་གཉིས་དང་བཅས་པས། འཁོར་འདས་ཐམས་ཅད་ལ་ཁྱབ་པ་འཁོར་ལོ་སྡོམ་པའི་དབང་དུ་མཛད་ནས། ཐོག་མར་མི་བསྐྱོད་པ་བདེ་མཆོག་འཁཽར་ལོ་ཞལ་བཞི་ཕྱག་བཅུ་གཉིས་ཡུམ་རྡོ་རྗེ་ཕག་མོ་དང་དུས་རྟག་ཏུ་བདེ་སྟོང་ཟུང་དུ་འཇུག་པ། ཞབས་གཡས་ཐབས་ཀྱི་ངོ་བོ་ཆད་པ་མྱ་ངན་འདས་ཀྱི་མཐའ་ལ་མི་གནས་པར། སྙིང་རྗེས་སེམས་ཅན་བློས་མི་གཏོང་བའི་བརྡར་འདོད་ཆགས་དུས་མཚན་མའི་ཆགས་པའི་གནས་སྐྱེ་གནས་དང་ལྟོ་བ་ལ་རེག་པ། ཞབས་གཡོན་ཤེས་རབ་ཀྱི་ངོ་བོ་རྟག་པ་འཁོར་བའི་མཐའ་ལ་མི་གནས་ཞིང་བཏང་བའི་བརྡར། ཞེ་སྡང་ཁྱབ་འཇུག་ཁ་སྦུབ་པའི་མགོ་བོ་ཕྱིར་བཀན་ཏེ་སོག་ཕྲག་སྙིང་ཁའི་ཐད་དུ་བརྫིས་པ། གཏི་མུག་གི་མུན་པ་བྲལ་ནས་ཡེ་ཤེས་སུ་རོལ་བའི་བརྡར་གླང་པོ་ཆེའི་པགས་པ་བཤུས་ནས་གོས་སུ་བསྣམས་པ། ཕ་རོལ་ཏུ་ཕྱིན་པ་དྲུག་ཕྱག་རྒྱར་བཞེས་པ། ཕྲིན་ལས་སྣ་ཚོགས་འགྲུབ་པས་མཚོག་མར་སྣ་ཚོགས་རྡོ་རྗེ། བྱང་སེམས་གྱེན་དུ་འཕེལ་བས་གཡོན་ན་ཚེས་གཅིག་གི་ཟླ་བ། དགོས་འདོད་ཐམས་ཅད་སྟེར་བ་གཙུག་ན་ཡིད་བཞིན་ནོར་བུ་སྟེ། མདོར་ན་སྔོན་གྱི་བདག་པོའི་ལུས་དང་འཁོར་རྒྱན་ལོངས་སྤྱོད་ཐམས་ཅད་ཐིམ་པ་དང༌། དབང་བྱེད་པ་དང༌། བདག་པོ་ཞེས་བྱ་བའི་བདེ་བ་ཆེན་པོའི་འཁོར་ལོར་བསྡོམ་པ་བཞུགས་པའོ། །རྙིང་མའི་ལུགས་ཀྱི་ཚེ་དཔག་མེད་གཙོ་འཁོར་ལྔ།

གཡས་སུ་རྣམ་སྣང་བདེ་མཆོག་ཞལ་བཞི་ཕྱག་བཅུ་གཉིས་ཡུམ་དང་སྙོམས་པར་འཇུག་པ། ཡང་གཡས་སུ་རིན་འབྱུང་བདེ་མཆོག ཞལ་བཞི་ཕྱག་བཅུ་གཉིས་ཤེས་རབ་དང་གཉིས་སུ་མེད་པའོ། །གཡོན་ཕྱོགས་སུ་སྣང་བ་མཐའ་ཡས་འཁོར་ལོ་སྡོམ་པ་ཞལ་བཞི་ཕྱག་བཅུ་གཉིས་ཡུམ་དང་སྙོམས་པར་འཇུག་པ། ཡང་གཡོན་དུ་དོན་ཡོད་གྲུབ་པ་བདེ་མཆོག་ཞལ་བཞི་ཕྱག་བཅུ་གཉིས་རྡོ་རྗེ་ཕག་མོ་ལ་རོལ་བཞིན་པ་བཞུགས་སོ། །འཁོར་ནི་དགུ་བཅུ་རྩ་གཉིས་ལིང་ཚེ་སོ་སོ་ལ་འཁོར་མར་བཞུགས་ཏེ། ནང་གི་ལྷ་དྲུག་ཅུ་དང༌། ཕྱིའི་ལྷ་སུམ་ཅུ་རྩ་གཉིས་སོ། །དེ་ལ་ནང་དུ་བདེ་ཆེན་གྱི་ལྷ་མོ་བཞི། ཐུགས་ཀྱི་འཁོར་ལོ་དཔའ་བོ་བརྒྱད་དང་མཁའ་འགྲོ་བརྒྱད། གསུང་གི་འཁོར་ལོ་དཔའ་བོ་བརྒྱད་དང་རྣལ་འབྱོར་མ་བརྒྱད། སྐུའི་འཁོར་ལོ་ཡང་བརྒྱད་ཚན་གཉིས། སྒོ་མཚམས་མ་བརྒྱད་རྣམས་སོ། །ཕྱི་ལ་ནི་དུར་ཁྲོད་ཀྱི་ཤིང་གི་རྩ་བར་གནས་པའི་ཕྱོགས་སྐྱོང་བརྒྱད། རྩེ་མོར་གནས་པའི་ཞིང་སྐྱོང་བརྒྱད། མཆོད་རྟེན་གྱི་འགྲམ་ལ་གནས་པའི་གྲུབ་ཆེན་བརྒྱད། མཚོ་བརྒྱད་ཀྱི་སྤྲིན་གསེབ་ན་གནས་པའི་ཀླུ་བརྒྱད་རྣམས་སོ། །མཆོད་ལྷ་བརྒྱད་ཚན་གཉིས་ཟུར་རྒྱན་ལྷ་ཕྲུག་ནམ་མཁའ་ལྡིང་གསུམ་རྣམས་སྔ་མ་བཞིན་ལ། བྱང་ཤར་མཚམས་ན་ཐུགས་རྗེ་ཆེན་པོ་བཅུ་གཅིག་ཞལ། རྟ་མགྲིན། སྒྲོལ་མ་གསུམ་བཞུགས་པའོ། །དེ་ལྟར་བང་རིམ་འདི་ལ་ལྷ་བཞི་བརྒྱ་དང་བདུན་ཅུ་རྩ་ལྔ་བཞུགས་སོ། །སྐབས་འདིར་དག་པ་བརྗོད་པར་བྱ་བ་ནི་ཤིན་ཏུ་མང་མོད། དཀར་ཆག་གོང་མ་རྣམས་ན་ཡང་ཕྱོགས་ཙམ་རེ་བཞུགས་པས། ཟུར་འགོ་ཙམ་སྨོས་ན། བང་རིམ་འདི་ནི་གསང་སྔགས་གསར་རྙིང་གི་ཤིན་ཏུ་རྣལ་འབྱོར་བླ་མེད་ཀྱི་བང་རིམ་དུ་བཞུགས་པས། ཕྱི་ནང་གཞན་གསུམ་གྱི་རྣམ་དག་སྦྱོར་དགོས་པར་ཇི་སྐད་དུ། ཇི་ལྟར་ཕྱི་རོལ་དེ་བཞིན་ནང༌། །ཞེས་སོགས་གསུངས་པ་ལྟར་ཡིན་ལ། འཇིག་རྟེན་པ་དང་ཉན་ཐོས་པ་ནི། ཕྱིའི་དབང་གིས་ནང་བྱུང་ཟེར་ལ། ཐེག་ཆེན་པ་དང༌།

གསང་སྔགས་པ་ནི། ནང་གི་དབང་གིས་ཕྱིའི་འཇོག་པར་བཞེད་པས། འདི་ལ་འཁྲུལ་བའི་འཇུག་ཚུལ་དང༌། མ་འཁྲུལ་བའི་འཇུག་ཚུལ་གཉིས། དེ་ཡང་སེམས་ཉིད་ཀྱི་སྐུའི་རང་ཞལ་མ་མཐོང་ཞིང༌། འོད་ཟེར་འཕྲོ་བ་སྒྲིབ་བྱེད་ཀྱི་མ་རིག་པའི་བག་ཆགས་ལས། ཕྱིའི་སྣོད་དང༌། ནང་གི་སེམས་ཅན་སྡུག་བསྔལ་སྣ་ཚོགས་ལ་སྤྱོད་པ་ནི། མ་དག་འཁྲུལ་བའི་སྣང་བའོ། །ཆོས་སྐུའི་རང་ཞལ་གསལ་ཞིང་འོད་འཕྲོ་བའི་སྒྲིབ་བྱེད་ཟད་པ་ལས། སངས་རྒྱས་ཀྱི་སྐུ་དང༌། དཀྱིལ་འཁོར་གྱི་འཁོར་ལོ་རྟེན་གཞལ་ཡས་ཁང་དང་བཅས་པ་ནི་དག་པ་མ་འཁྲུལ་བའི་སྣང་བའོ། །འཁྲུལ་པ་དེ་ངོ་མ་ཤེས་པར་རྒྱ་འབྱམས་ནི་གཞི་འཁོར་བ་པ་ཡིན་ལ། དེ་ཡང་མེད་བཞིན་དུ་སྣང་བ་སྟེ། སྒྱུ་མ་རྨི་ལམ་གྱི་དཔེ་བརྒྱད་བཞིན་ནོ། །འཁྲུལ་བའི་རང་ངོ་འཕྲོད་ནས། དག་པའི་སྣང་བ་ཅུང་ཟད་འཆར་བ་ནི། ལམ་དུས་རྣལ་འབྱོར་པ་སྟེ། རྨི་ལམ་ལ་རྨི་ལམ་དུ་ཤེས། སྒྱུ་མ་ལ་སྒྱུ་མར་གོ་བ་བཞིན་ནོ། །འཁྲུལ་པ་གཏན་སངས་ནས་དག་པའི་སྣང་བ་འབའ་ཞིག་པ་ནི། འབྲས་དུས་སྐུ་གསུང་ཐུགས་མི་ཟད་རྒྱན་གྱི་འཁོར་ལོ་སྟེ། གཉིད་སད་པ་བཞིན་ནོ། །ངོ་བཙན་ཐབས་སུ་སྤྲོད་པ་ལྟ་བ་ཕྱག་རྒྱ་ཆེན་པོ་སྟེ། སེམས་ཉིད་ཀྱི་ནམ་མཁའ་ཡངས་པ་ལ་སོགས་ཀྱི་དོན་ནོ། །རིམ་གྱིས་ངོ་སྤྲོད་པ། སྒོམ་པ་བསྐྱེད་རིམ་གྱི་རྣལ་འབྱོར་ཏེ། རང་ལུས་ལྷ་སྐུའི་རྒྱལ་པོ་ལ་སོགས་ཀྱི་དོན་ཅན་ནོ། །མ་དག་པའི་སྣང་བ་དེ་ལའང༌། ལས་ཐུན་མོང་བས་ཕྱོགས་གཅིག་ཏུ་སྣང་བ་དང༌། ཐུན་མོང་མ་ཡིན་པས་མ་འདྲེས་པ་སོ་སོར་སྣང་བ་ཡོད་པས། དེའི་གཉེན་པོར། དག་པའི་སྣང་བ། རྟེན་གཞལ་ཡས་ཁང་ན་ལྷ་གཙོ་འཁོར་འཇིག་རྟེན་ལྷ་མིའི་རྒྱལ་པོའི་ལུགས་ལྟར་བཀོད་པ་ནི། གུ་རུ་ཞི་བ་དང༌། ཕ་རྒྱུད་གསང་འདུས་ལ་བཞུགས་པ། འདིར་བང་རིམ་གྱི་ཤར་གྱི་ངོས་ལོགས་ལ་བཀོད་དེ། གསང་སྔགས་བླ་མེད་སྤྱིའི་རྣམ་པ། སྔོན་སྟོན་པས་རྒྱལ་པོ་ཨིནྡྲ་བྷུ་ཏིའི་དོན་དུ་གསུངས་པ་དེ་བཞུགས་སོ། །འདི་ནི་རྒྱལ་པོའི་ཞི་རྒྱས་ཀྱི་ལས་དང༌།

ཉིན་པར་གྱི་ལོངས་སྤྱོད་དང་ཡང་ཚུལ་མཐུན་ནོ། །ཡང་རྒྱལ་པོས་ཉེས་པ་ཅན་ཚར་གཅོད་པའི་ཚུལ་དུ། ཕ་རྒྱུད་གུ་རུ་དྲག་པོ་བཀའ་བརྒྱད། གཤིན་རྗེ་གཤེད་སོགས་གསུངས་པའི་དཀྱིལ་འཁོར་པ་ནི། འདིར་ལྷོ་ཕྱོགས་གཤིན་རྗེའི་ཕྱོགས་ཟིལ་གྱིས་གནོན་པའི་ཕྱིར་དུ་བཞུགས་པའོ། །འདི་ནི་དྲག་པོའི་ལས་དང་མཚན་མོའི་ཀུན་སྤྱོད་དང་མཐུན་ནོ། །ཡང་ལྷ་མ་སྲིན་སྡེ་བརྒྱད་སྤྱོད་པ་ཡ་མ་ཟུང་སྣ་ཚོགས་ཀྱིས་ཐབས་ལོག་པ་སྟཽན་པ་རྣམས་འདུལ་བའི་དོན་དུ་གསུངས་པའི་རྣལ་འབྱོར་མའི་དཀྱིལ་འཁོར་ནི་ནུབ་ཀྱི་ཕྱོགས་ན་བཞུགས་ལ། འདི་ཡང་རྙིང་མའི་བདེ་མཆོག གསར་མའི་ཀྱཻ་རྡོར། མ་ཧཱ་མཱ་ཡཱ་གདན་བཞི་རྣམས་ཀྱིས་མཚོན་པའོ། །གདུལ་བྱ་ཤིན་ཏུ་གདུལ་བར་དཀའ་བ། ལྷ་ཆེན་ཆུང་མ་དང་བཅས་པ་འདུལ་ཕྱིར་གསུངས་པ་མང་ཡང༌། རྣལ་འབྱོར་གསང་མཐའ་ཞེས་བྱ་བ། འཁོར་ལོ་སྡོམ་པ་ཆེན་པོ་ནི། བྱང་ཕྱོགས་ཀྱི་ངོས་ལོགས་རྣམས་ལ་བཞུགས་ཏེ། བསྟན་པའི་ཆོས་ཐམས་ཅད་ཀྱི་ཕྱི་མོའམ། བླ་མར་གྱུར་པས་སོ། །དེ་ཡང་ཨུཏ་ཏ་རེ་ཞེས་པ། ཕྱི་མ་བླ་མ། བྱང་ཕྱོགས་ཀྱི་དོན་ཡིན་ཏེ། རྒྱུད་བླ་མ་དང༌། བདེ་མཆོག་བླ་མའི་སྐད་དོད་ལ་གཟིགས་པས་མཁྱེན་ནོ། །ཞར་ལ་དུས་ཀྱི་འཁོར་ལོ་ནི། ཕ་མ་གཉིས་ཀའི་ཆ་སོ་སོ་མ་ཡིན་པས། མ་ནིང་དང༌། གཉིས་མེད་ཀྱི་རྒྱུད་ཏེ། སྒྲུབ་པ་བཀའ་བརྒྱད་ཡང་འདི་དང་འདྲ་བས། སྐབས་ཇི་ལྟར་རིགས་པར་བཞུགས་སོ། །མདོར་ན་བྱ་སྤྱོད་རྣལ་འབྱོར་གསུམ་གྱི་གོང་མ། རྣལ་འབྱོར་བླ་མེད་ལ་ཡང་ཟབ་ཁྱད་རིམ་པ་བཞིར་ཕྱེ་ནས་གཡས་སྐོར་དུ་བཞུགས་ལ། སྤྱི་ཁྱབ་ཏུ་འབྱུང་བཞི་རི་རབ་ཀྱི་སྟེང་ན། རྩིག་པ་ལྔ་པ་གྲུ་བཞི་སྒོ་བཞི་རྟ་བབས་བཞི། ཀ་བ། ཐོག་ཕིབས། ཕ་གུ། དྲྭ་ཕྱེད། པུ་ཤུ། ཕྱུར་བུའི་རྒྱན་དང་བཅས་པ་ལས། ཁྱད་ཆོས་སུ་ཕྱི་ན་དུར་ཁྲོད། ནང་ན་འཁོར་ལོའི་རིམ་པ་དང་བཅས་པ་ནི། ཕྱི་མ་ཕྱི་མ་ལ་ཁྱད་ཆོས་སུ་བཞུགས་ལ། དེ་དག་གི་དག་པ་ཡང་ཕྱིའི་འབྱུང་བ་རིམ་བརྩེགས།

ལྕགས་རིས་བསྐོར་བའི་གླིང་བཞི་གླིང་གཡོག་རི་རབ་ཀྱི་སྟེང་ན། ཕོ་བྲང་བཀོད་པ་དང་བཅས་པ་སྦྱོང་བྱེད། གཞལ་ཡས་ཁང་རྡོ་རྗེའི་ར་བ་ནས་དབུས་ཏོག་གི་བར་དང༌། ནང་དུ་ལྷ་གཙོ་འཁོར། ཕུང་པོ་ལྔ། ཁམས་བཞི། དབང་པོ་དྲུག ཡུལ་དྲུག ཚིགས་བཅུ་ལ་སོགས་པའི་སྦྱོང་བྱེད། གཤེད་དམར་ལྷ་ལྔ་ལྟ་བུ་ནས། གསང་འདུས་རྩ་ལྷ་སུམ་ཅུ་རྩ་གཉིས་ཀྱི་བར་དུ་བཞུགས་ལ། ཁྱད་པར་ལ། དུར་ཁྲོད་བརྒྱད་ཀྱི་དག་པ། འཇིག་རྟེན་ཆོས་བརྒྱད་སྙོམས་ཤིང༌། རྣམ་ཤེས་ཚོགས་བརྒྱད་ལམ་དུ་བྱེད་པ། སྐྱེས་བུའི་ལུས་ཀྱི་བུ་ག་བརྒྱད། ས་རླུང་གི་དུར་ཁྲོད་ཀྱི་ས་གཞི། ཆུ་རླུང་ཆུ་བརྒྱད། མེ་རླུང་མེ་བརྒྱད། རླུང་གི་རླུང་ཤིང་བརྒྱད། ནམ་མཁའི་རླུང་སྤྲིན་བརྒྱད། ཡེ་ཤེས་ཀྱི་རླུང་གྲུབ་ཐོབ་བརྒྱད། ང་རྒྱལ་གྱི་སེམས་ཕྱོགས་སྐྱོང་བརྒྱད། འདོད་ཆགས་བྱ་ཚོགས། ཞེ་སྡང་ཞིང་སྐྱོང་བརྒྱད་དང་ལྕེ་སྤྱང༌། གཏི་མུག་ཀླུ་བརྒྱད། ཁམས་དཀར་པོ་མཆོད་རྟེན་བརྒྱད། དམར་པོ་ཤ་ཁྲག རྩ་རྐྱང་མ་རྡོ་ར་དང༌། རོ་མ་མེ་རིས་བསྐོར་བ་སྟེ། དེ་རྣམས་ལམ་དུ་ལོན་པའི་བརྡའོ། །ནང་དུ་དམ་ཚིག་དང༌། སྐུ་དང་གསུང་དང་ཐུགས་དང༌། ཡེ་ཤེས་དང༌། བདེ་བ་ཆེན་པོའི་འཁོར་ལོ་དྲུག་གིས་སྡོམ་པ། དཔལ་བདེ་མཆོག་གི་ངེས་དོན། སུམ་ཆོས་ན་བཞུགས་པའི་མཚོན་བྱེད་ཐམས་ཅད་བང་རིམ་འདི་ལ་རིམ་གྱིས་ཚང་བ་ནི། སྔ་མ་རྣམས་ལས་ལྷག་པའི་ཁྱད་ཆོས་གསུམ་པའོ། །རྣལ་འབྱོར་རྒྱུད་ཀྱི་བང་རིམ་ཞེས་བྱ་བ་གསུམ་པ་འདི་ལ་ནི། རྙིང་མའི་རྡོར་དབྱིངས་ཡང་དག་ཧེ་རུ་ཀ གསར་མའི་རྩ་རྒྱུད་དེ་ཉིད་བསྡུས་པ། བཤད་རྒྱུད་ཆ་མཐུན་ངན་སོང་སྦྱོང་རྒྱུད་ནས་འབྱུང་བའི་དགོངས་པ་བླངས་པ་ཤར་ནས་མས་རིམ་གྱིས་བསྐོར་བ་ལྟ་བུ་ལ། ཤར་གྱི་ངོས་ལོགས་རྣམས་ལ་ནི། དབུས་ན་ཀུན་རིག་རྣམ་པར་སྣང་མཛད། དགའ་བའི་ཚལ་དུ་ཚངས་པ་ཆེན་པོ་པདྨའི་གདན་ལ། ཏིང་ངེ་འཛིན་གྱི་ཕྱག་རྒྱ་ཅན་ཞལ་བཞིས་རྣམ་པར་བརྒྱན་པའི་མཛོད་སྤུ་ནས། ངན་སོང་གི་རྒྱུད་སྦྱོང་བའི་འོད་ཟེར་སྤྲོ་བཞིན་པས།

སྟོང་གསུམ་སྣང་བར་མཛད་དེ། སེམས་ཅན་ཐམས་ཅད་བདེ་བ་ལ་བཀོད་པའི་གཡས་གཡོན་ན། སྤྱན་རས་གཟིགས་དང༌། འཇམ་དབྱངས་ཀྱིས་བརྟེན་པ། འཁོར་བཅུ་བཞི་ལ་ཡུམ་བཞི། ཕྱི་ནང་གི་མཆོད་པའི་ལྷ་སོ་བརྒྱད་ཀྱིས་བསྐོར་བ་བཞུགས། གཡས་སུ་མི་བསྐྱོད་པ་ལ། རིགས་ཀྱི་སེམས་དཔའ་བཞི། བྱམས་པ་སོགས་བཞི། ཕྱི་ནང་གི་སྒོ་སྲུང་གཉིས་དང་བཅས་པས་བསྐོར་བ། ཡང་གཡས་སུ་རིན་ཆེན་འབྱུང་ལྡན་འཁོར་རྡོ་རྗེ་རིན་ཆེན་སོགས་བཞི་དང༌། སྤོས་ཀྱི་གླང་པོ་སོགས་བཞི། ཁྲོ་བོ་གཉིས་དང་བཅུས་བསྐོར་བ། གཡོན་ཕྱོགས་ན་སྣང་བ་མཐའ་ཡས་ལ། རྡོ་རྗེ་ཆོས་སོགས་བཞི། འོད་དཔག་མེད་སོགས་བཞི། ཁྲོ་བོ་གཉིས་དང་བཅུས་བསྐོར་བ། ཡང་གཡོན་དུ་དོན་ཡོད་གྲུབ་པ་ལ་རྡོ་རྗེ་ལས་སོགས་བཞི། རྡོ་རྗེ་སྙིང་པོ་སོགས་བཞི། ཁྲོ་བོ་གཉིས་དང་བཅུས་བསྐོར་བ་བཞུགས་སོ། །མཆོད་ལྷ་བརྒྱད་ཚན་གཉིས། ཟུར་རྒྱན་ལྷ་ཕྲུག་ནམ་མཁའ་ལྡིང་རྣམས་བང་རིམ་གོང་མ་གཉིས་དང་འདྲ་ལ། ཤར་ལྷོ་མཚམས་ན། ཕྱག་ན་རྡོ་རྗེ་སློབ་དཔོན་འགྲོ་བཟང་སྙིང་པོའི་ལུགས་བཞུགས། ལྷོ་ཕྱོགས་ལ་རྡོ་རྗེ་དབྱིངས། སངས་རྒྱས་བདེ་སྐྱོང་ཞལ་གཅིག་ཕྱག་བཞི་པ། ཡུམ་སྣ་ཚོགས་རྡོ་རྗེ་དང་གཉིས་སུ་མེད་པ་ལ། འཁོར་རྡོ་རྗེ་མཆེ་བ་མ་སོགས་ཉི་ཤུ་རྩ་བཞིས་བསྐོར་བ། གཡས་ན་བཅོམ་ལྡན་འདས་དམ་ཚིག་གསུམ་བཀོད་ཀྱི་རྒྱལ་པོ། འཁོར་རྡོ་རྗེ་འཛིན་པ་སོགས་བཞིས་བསྐོར་བ། རྟོགས་པ་ལས་གསུངས་པ་ལྟར་བཞུགས། ཡང་གཡས་སུ་སྒྲིབ་པ་ཐམས་ཅད་སེལ་བའི་རྡོ་རྗེ་སེམས་དཔའ་དཔལ་མཆོག་རྡོར་སེམས་སུ་གྲགས་པ་ལ། མཆོད་པའི་ལྷ་མོ་མེ་ཏོག་མ་སོགས་བཞི་དང༌། གཟུགས་རྡོ་རྗེ་མ་སོགས་བཞི་སྟེ་བརྒྱད་ཀྱིས་བསྐོར་བ་བཞུགས། གཡོན་ཕྱོགས་སུ་སྨན་པའི་རྒྱལ་པོ་ལ། མཚན་ལེགས་སོགས་དྲུག་བྱང་ཆུབ་སེམས་དཔའ་ཉི་མ་ལྟར་སྣང་བྱེད། ཟླ་བ་ལྟར་སྣང་བྱེད་དང་བརྒྱད་ཀྱིས་བསྐོར་བ། གཡོན་དུ་འཇམ་དཔལ་སྨྲ་བའི་སེང་གེ་རིགས་བདག་དང་བཅས་པ་ལ། བྱང་སེམས་ཀུན་ཏུ་བཟང་པོ་སོགས་དྲུག་གིས་བསྐོར་བ་བཞུགས།

ལྷོ་ནུབ་མཚམས་ན་ཕྱག་ན་རྡོ་རྗེ་ཨུ་ཙརྻར་གྲགས་པ་བཞུགས་ལ། མཆོད་ལྷ་བརྒྱད་ཚན་གཉིས་དང༌། ཟུར་རྒྱན་ལྷ་ཕྲུག་གསུམ་གོང་བཞིན་བཞུགས་སོ། །ནུབ་ཕྱོགས་སུ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ཞལ་གཅིག་ཕྱག་བཞི་མ་འཁོར་རིག་སྔགས་ཀྱི་རྒྱལ་མོ་རྨ་བྱ་ཆེན་མོ་དང༌། རྡོ་རྗེ་མི་ཕམ་མ་ལ་སོགས་པ་གཟུངས་མ་བརྒྱད་ཉེ་བའི་སྲས་བརྒྱད་ཀྱིས་བསྐོར་བ། གཡས་ན་ཁྲོ་བོའི་རྒྱལ་པོ་མི་གཡོ་བ་སྤྲུལ་པའི་ཁྲོ་བོ་རྡོ་རྗེ་ཤུགས་ཅན་ལ་སོགས་པ་བཅུས་བསྐོར་བ། གཡས་ན་གཙུག་ཏོར་འཁོར་ལོས་བསྒྱུར་བ་རིགས་བསྒྱུར་བ་རིགས་བདག་དང་བཅས་པ་འཁོར་ནམ་སྦྱིན་པ་བཅུས་བསྐོར་བ། གཡོན་ཕྱོགས་སུ་ཚེ་དཔག་མེད་ལྷ་དགུ་གྲུབ་ཆེན་ཛེ་ཏཱ་རིའི་ལུགས་དང༌། ཡང་གཡོན་དུ་སྤྱན་རས་གཟིགས་ཡུམ་ཡིག་དྲུག་མ། སྲས་ནོར་བུ་འཛིན་པ་གསུམ་ལ། འཁོར་མཆོད་པའི་ལྷ་མོ་གཟུགས་རྡོ་རྗེ་མ་སོགས་དང༌། མེ་ཏོག་མ་སོགས་བཅུས་བསྐོར་བ་བཞུགས། ནུབ་བྱང་མཚམས་སུ་ཕྱག་ན་རྡོ་རྗེ་གཏུམ་པོ་རས་ཆུང་ལུགས་བཞུགས་ལ། མཆོད་ལྷ་བཅུ་དྲུག ཟུར་རྒྱན་ལྷ་ཕྲུག་གསུམ་གོང་ལྟར་བཞུགས་སོ། །བྱང་ཕྱོགས་ལ་མི་འཁྲུགས་པ་གཙོ་འཁོར་བཅུ་གསུམ་གཟུངས་ནས་བྱུང་བ་ལྟར་བཞུགས། རྡོར་དབྱིངས་ཡང་དག་ཧེ་རུ་ཀ་འཁོར་དགུས་བསྐོར་བ། གཡས་སུ་ཕྱག་ན་རྡོ་རྗེ་རིགས་ལྔས་བསྐོར་བ། གཡོན་ཕྱོགས་ལ་ཁྲོ་རྒྱལ་སྨེ་བ་བརྩེགས་པ། དེའི་གཡོན་ན་རྟ་མགྲིན་འཁོར་བཞིས་བསྐོར་བ། མཆོད་ལྷ་བརྒྱད་ཚན་གཉིས། བྱང་ཤར་ན་ཕྱག་ན་རྡོ་རྗེ་འཁོར་ཆེན་དཔའ་གཅིག ཟུར་རྒྱན་ལྷ་ཕྲུག་ནམ་མཁའ་ལྡིང་གསུམ་ཡང་གོང་ལྟར་བཞུགས་སོ། །བང་རིམ་འདི་ལ་ལྷ་སུམ་བརྒྱ་རྩ་བཞི་བཞུགས་ལ། འདི་དག་ལས་འགའ་ཞིག་སྔར་བྱ་སྤྱོད་དུ་གྲགས་ཀྱང༌། ལྷ་ལ་རིགས་ལྔའི་རྣམ་གཞག་དང༌། ཕྱིའི་མངོན་བྱང་ལྔ་དང་ཕྱག་རྒྱ་བཞིའི་རྒྱས་འདེབས་ཡོད་པ་ནི། རྣལ་འབྱོར་རྒྱུད་ཡན་ཆད་དུ་ངེས་པ་ལྟར་རྣལ་འབྱོར་རྒྱུད་དུ་འགྲེལ་པའི་རྒྱ་གཞུང་ཁུངས་ཐུབ་ལ་བརྟེན་པའོ། །བཞི་པ་སྤྱོད་པའི་རྒྱུད་ཀྱི་བང་རིམ་ལ་བཞུགས་ཚུལ་ལ།

རྒྱུད་འདིའི་རྩ་བའི་རྒྱུད་ནི། རྣམ་པར་སྣང་མཛད་མངོན་པར་བྱང་ཆུབ་པ་ཞེས་བྱ་བ། བདག་ཅག་གི་སྟོན་པ་འདི་རྣམ་སྣང་གངས་ཆེན་མཚོ་ཞེས་བྱ་བར་སངས་རྒྱས་པའི་རྣམ་པར་ཐར་པ་ཞིག་འབྱུང་བ་དེའི་དབང་དུ་མཛད་ནས། སྟོན་པ་བཅོམ་ལྡན་འདས་ཤཱཀྱ་ཐུབ་པ་སྐུ་བཞིའི་ངོ་བོས་རིགས་ལྔར་སྤྲུལ་ཏེ། འགྲོ་དོན་མཛད་པ་དང༌། རྙིང་མ་ལྟར་ན་ཐུབ་པ་རིགས་དྲུག་ཏུ་ཡང་སྤྲུལ་པས། དེའི་མཚོན་བྱེད་ཕྱོགས་རེར་སྐུ་ལྔ་ལྔ་ཏེ་ཉི་ཤུ། འཁོར་ཞི་བས་འདུལ་བ་ལ་བྱང་སེམས་ཉེ་བའི་སྲས་ཕྱོགས་རེ་ལ་གཉིས་གཉིས་ཏེ་བརྒྱད། དྲག་པོས་འདུལ་བ་ལ་ཁྲོ་བོ་གཉིས་གཉིས་ཏེ་བརྒྱད། སྤྱོད་ལམ་གྱིས་འདུལ་བ་གནས་བརྟན་བཞི་བཞི་སྟེ་བཅུ་དྲུག ཐབས་སྣ་ཚོགས་ཀྱིས་འདུལ་བ་ལ་དྷརྨ་ཏ་ལ་སོགས་པའི་འཁོར་སྣ་ཚོགས་དང་བཅས་པ་བཞུགས། སྤྱིར་སྤྱོད་རྒྱུད་ལ་རྣམ་སྣང་མངོན་བྱང་དང༌། ཕྱག་རྡོར་དབང་སྐུར་གཉིས་ལས་བོད་ན་མི་བཞུགས་པས། འདིར་སངས་རྒྱས་སྟོང་པོ་ལྷ་གྲངས་ལ་བཀོད་པའོ། །ཤར་ཕྱོགས་དབུས་ཀྱི་ལིང་ཚེར། འོ་སྐོལ་གྱི་སྟོན་པ་མཉམ་མེད་ཟས་གཙང་གི་སྲས་པོ་རྒྱལ་བ་ཤཱཀྱ་ཐུབ་པ་མཚན་དང་དཔེ་བྱད་རབ་ཏུ་འབར་བའི་སྐུ། ཛམ་བུའི་ཆུ་གསེར་ལྟར་བརྗིད་པའི་སྐུམ་ཁྲུ་གང་པ་ལ། གཡས་ན་རྒྱལ་ཚབ་མ་ཕམ་བྱམས་པ་མགོན་པོ་ཀླུ་ཤིང་གི་སྟེང་ན་རིལ་བ་སྤྱི་བླུགས་འཛིན་པ། སྟོན་པ་ཉིད་ཀྱི་རྒྱལ་ཚབ་ཏུ་ཞལ་གྱིས་བཞེས་བཞིན་པ་དང༌། གཡས་ན་ཁྲོ་བོ་གཞན་གྱིས་མི་ཐུབ་པ་རྡོ་རྗེས་མཚན་པའི་འཁོར་ལོ་འཛིན་པས་བསྟན་པ་སྲུང་བཞིན་པ་དང༌། གཡོན་ན་བྱང་སེམས་ཀུན་བཟང་རྒྱལ་བའི་བཀའ་ནོད་བཞིན་པས་རིན་ཆེན་གང་བུ་འཛིན་པ། ཡང་གཡོན་ན་ཁམས་གསུམ་རྣམ་རྒྱལ་མདའ་གཞུས་མི་བསྲུན་པ་ལ་བསྣུན་པ་སྟེ་བཞིས་བསྐོར་བ། གཡས་ཀྱི་ལྷ་སྣམ་ལ་སྟོན་པ་མཆོག་སྦྱིན་མཛད་པ། དེ་ནས་སྐྱབས་སྦྱིན་མཛད་པ། གཡོན་དུ་མཉམ་གཞག་མཛད་པ། ཡང་ཆོས་འཆད་མཛད་པ་སྟེ་བཞི་བཞུགས། རྒྱབ་ཀྱི་ལིང་ཚེ་ལ་ས་གནོན་གྱི་ཕྱག་རྒྱ་མཛད་པའི་སངས་རྒྱས་ཉིས་བརྒྱ་དང་བརྒྱད་ཅུ་བཞུགས་པ་འདི་ལྟ་སྟེ།

བདེ་གཤེགས་འཁོར་བ་འཇིག་དང༌། གསེར་ཐུབ་དང༌། འོད་སྲུང་དང༌། བྱམས་པ་དང༌། སེང་གེ་དང༌། རབ་གསལ་དང༌། ཐུབ་པ་མེ་ཏོག་གཉིས་ལ་སོགས་པ། བསྐལ་བཟང་དང༌། པཎ་ཆེན་ཤཱཀྱ་ཤྲཱིས་མཛད་པའི་བསྟོད་པ་ལྟར་སྦྱར་རོ། །འཕགས་པའི་གནས་བརྟན་བཞི། རྒྱལ་ཆེན་བཞི། དྷརྨ་ཏ་ལ། ཧྭ་ཤང་ཏེ་འཁོར་དྲུག ཀ་བ་ཕྱི་ནང་གི་མཆོད་ལྷ་བརྒྱད་གོང་མ་དང་འདྲ་ལ། ཟུར་ཐུང་ལ་ལྷ་མོ་བཞི། ཤར་ལྷོ་མཚམས་ན་ལྷའི་དྲང་སྲོང་མེ་ཏོག ཟུར་རྒྱན་ལྷ་ཕྲུག་ནམ་མཁའ་ལྡིང་གསུམ་གོང་མ་ལྟར་བཞུགས་སོ། །ལྷོ་ཕྱོགས་བཅོམ་ལྡན་འདས་ཤཱཀྱའི་རྒྱལ་པོའི་གཡས་ན་བྱང་ཆུབ་སེམས་དཔའ་ཕྱག་ན་རྡོ་རྗེ་སངས་རྒྱས་སྟོང་གི་སྐུ་སྲུང་བ་པོར་ཞལ་གྱིས་བཞེས་ཤིང༌། དབང་རྟགས་ཀྱི་ཕྱག་མཚན་རྡོ་རྗེ་སྤུཏ་པ་ལའི་སྟེང་དུ་འཛིན་པ། ཁྲོ་རྒྱལ་མི་གཡོ་བ་གཡོན་དུ་བྱང་ཆུབ་སེམས་དཔའ་ནམ་མཁའི་སྙིང་པོ་དང་བདུད་རྩི་འཁྱིལ་བས་བསྐོར་བ། གཡས་ཀྱི་སྣམ་བུ་ལ་སྟོན་པ་སངས་རྒྱས་མཆོག་སྦྱིན་མཛད་པ། ཡང་སྐྱབས་སྦྱིན་མཛད་པ། གཡོན་ལ་མཉམ་བཞག་མཛད་པ་དང་ཆོས་འཆད་མཛད་པ། རྒྱབ་ཀྱི་ལིང་ཚེར་མཆོག་སྦྱིན་གྱི་ཕྱག་རྒྱ་ཅན་ཉིས་བརྒྱ་དང་བརྒྱད་ཅུ་འཕགས་པའི་གནས་བརྟན་བཞི། འཁོར་ལྔ། མཆོད་ལྷ་བརྒྱད། ཟུར་ཐུང་གི་མཆོད་ལྷ་བཞི་སྔར་བཞིན་ལ། ལྷོ་ནུབ་མཚམས་སུ་གནོན་སྦྱིན་གྱི་དྲང་སྲོང་བསོད་ནམས་ལྷུན་པོ། ཟུར་རྒྱན་ལྷ་ཕྲུག་གསུམ་སྔ་མ་བཞིན་ནོ། །ནུབ་ཕྱོགས་དབུས་སུ་བསྟན་པའི་བདག་པོ་ཤཱཀྱ་སེང་གེ་གཡས་སུ་འཇམ་དཔལ་གཞོན་ནུར་གྱུར་པ་ཤེས་རབ་ཀྱི་རལ་གྲི་འཕྱར་བ། ཁྲོ་བོ་གཤིན་རྗེ་གཤེད། གཡོན་དུ་སྤྱན་རས་གཟིགས་ཁྲོ་བོ་རྟ་མགྲིན། ལྷ་སྣམ་གཡས་ཕྱོགས་ལ། སྟོན་པ་མཆོག་སྦྱིན་མཛད་པ་དང་སྐྱབས་སྦྱིན་མཛད་པ། གཡོན་ལ་མཉམ་བཞག་ཆོས་འཆད་ཅན། རྒྱབ་ཀྱི་ལིང་ཚེར་མཉམ་བཞག་ཅན་ཉིས་བརྒྱ་བརྒྱད་ཅུ། འཕགས་པའི་གནས་བརྟན་བཞི། འཁོར་བདུན། མཆོད་ལྷ་བཞི་ཚན་གསུམ་སྔ་མ་བཞིན་ལ། ནུབ་བྱང་མཚམས་སུ་ཀླུའི་དྲང་སྲོང་མེ་སྒྲོན།

ཟུར་རྒྱན་ལྷ་ཕྲུག་སྔར་བཞིན་ནོ། །བྱང་ཕྱོགས་དབུས་སུ་རྒྱལ་བ་ཤཱཀྱའི་ཏོག གཡས་སུ་བྱང་ཆུབ་སེམས་དཔའ་སའི་སྙིང་པོ་རིན་པོ་ཆེའི་མྱུག་གུ་འཛིན་པ། ཁྲོ་ཆེན་དབྱུག་པ་སྔོན་པོ། གཡོན་ན་སྒྲིབ་པ་རྣམ་སེལ་པོ་ཏི་འཛིན་པ་འདོད་པའི་རྒྱལ་པོ། གཡས་ཀྱི་སྣམ་བུ་ལ་སྟོན་པ་མཆོག་སྦྱིན་མཛད་པ། ཡང་སྐྱབས་སྦྱིན་མཛད་པ། གཡོན་དུ་མཉམ་བཞག་མཛད་པ། ཡང་ཆོས་འཆད་མཛད་པ། རྒྱབ་ཀྱི་ལིང་ཚེར་སངས་རྒྱས་སྐྱབས་སྦྱིན་གྱི་ཕྱག་རྒྱ་ཅན་ཉིས་བརྒྱ་དང་བརྒྱད་ཅུ་ལ་འདི་ལྟ་སྟེ། དེ་བཞིན་གཤེགས་པ་སྤྱན་སྡུག་ཞི་བའི་ཞལ་དང༌། སངས་རྒྱས་ཡེ་ཤེས་བཟང་ལྡན་རྒྱལ་བ། འབྱོར་ལྡན་སྟོན་པ་ཡོན་ཏན་ཕུང་པོ་སོགས་བསྐལ་པ་བཟང་པོའི་མདོ་སྡེ་ལས་འབྱུང་བ་ལྟར་བཞུགས་སོ། །འཕགས་པའི་གནས་བརྟན་བཞི་འཁོར་ལྔ། ཀ་བ་ཕྱི་ནང་གི་མཆོད་ལྷ་བཞི་བཞི། ཟུར་ཐུང་གི་ལྷ་མོ་བཞི། བྱང་ཤར་མཚམས་སུ་མིའི་དྲང་སྲོང་རི་ཥི། ཟུར་རྒྱན་གྱི་ལྷ་ཕྲུག་ནམ་མཁའ་ལྡིང་གསུམ་རྣམས་བཞུགས་སོ། །དེ་ལྟར་བང་རིམ་འདི་ལ་ལྷ་སྟོང་ཕྲག་གཅིག་དང་ཉིས་བརྒྱ་དྲུག་ཅུ་བཞུགས་པའོ། །ཕྱོགས་བཞིའི་གཙོ་བོ་ལ། རྒྱན་སྣ་བཞི་དང་གཏེར་ཆེན་པོའི་བུམ་པ་ཆབ་ཀྱི་ནང་ནས་འཁྲུངས་པའི་དཔག་བསམ་གྱི་ཤིང་གི་ལོ་འབྲས་ལས་དགོས་འདོད་ཐམས་ཅད་འབྱུང་བཞིན་པས་སྤྲས་པའོ། །ལྔ་པ་བྱ་རྒྱུད་ཀྱི་བང་རིམ། ཤར་ཕྱོགས་དབུས་ཀྱི་ལིང་ཚེ་ལ། རྒྱལ་བ་བསྐྱེད་པའི་ཡུམ་དུ་གྱུར་ཅིང༌། རྒྱལ་བ་ཉིད་ཀྱིས་ཁྲོ་བའི་རིམས་ནད་དང༌། ཉེར་འཚེ་སེལ་བ་ལ་མཆོག་ཏུ་བསྔགས་པ་ལྷ་མོ་རི་ཁྲོད་ལོ་མ་གྱོན་མ་ཞལ་གསུམ་ཕྱག་དྲུག་མ། གཡས་ན་འཇིགས་པ་དང་ཉམ་ང་བ་ཀུན་ལ་སྐྱོབ་པར་བསྔགས་པ་ལྷ་མོ་འོད་ཟེར་ཅན་ཞལ་གསུམ་ཕྱག་དྲུག་མ་རྒྱལ་བ་ལྔའི་དབུ་རྒྱན་ཅན། གཡོན་དུ་ཉོན་མོངས་ཀྱི་དུག་སེལ་བ་ལ་བསྔགས་པ་དུག་སེལ་མ་ཞལ་གསུམ་ཕྱག་དྲུག རྒྱབ་ཡོལ་ལ་རིན་འབྱུང་གཉིས། གཡས་གཡོན་གྱི་སྣམ་བུ་ལ་རིག་མ་བཅུ་དྲུག་ཏེ་པི་ཝང་མ་སོགས་བཞི།

གཟུགས་རྡོ་རྗེ་མ་སོགས་བཞི། བཞད་མ་སོགས་བཞི། མེ་ཏོག་མ་སོགས་བཞི་བཞུགས། ཀ་བ་ལ་བྱང་སེམས་བཞི། ནང་སོགས་ལ་ལྷ་མོ་བཞི། ཟུར་ཐུང་ལ་ལྷ་མོ་བརྒྱད། ཤར་ལྷོར་ལྕགས་ཀྱུ་མ། ཟུར་རྒྱན་ལ་ལྷ་ཕྲུག་ནམ་མཁའ་ལྡིང་གསུམ་བཞུགས་སོ། །ལྷོ་ཕྱོགས་ལྷ་སྣམ་དབུས་མ་ལ། སངས་རྒྱས་ཐམས་ཅད་ཀྱི་ཐུགས་རྗེ་ལས་འཁྲུངས་ཏེ་འགྲོ་བ་མ་ལུས་པ་འཇིགས་པ་བརྒྱད་ལས་སྐྱོབ་པར་ཞལ་གྱིས་བཞེས་པའི་ལྷ་མོ་ཕྱག་བརྒྱད་སྒྲོལ་མ་རིགས་བདག་དང་བཅས་པ། གཡས་སུ་རིག་སྔགས་བྱད་སྟེམས་མཐུ་ཐམས་ཅད་བཟློག་པ་ལ་བསྔགས་པའི་གཙུག་གཏོར་གདུགས་དཀར་མོ་ཅན་ཞལ་གསུམ་ཕྱག་དྲུག་མ། གཡོན་ན་རྒྱལ་བ་ཀུན་གྱི་ཐུགས་མྱུར་དུ་བསྐུལ་བ་ལ་བསྔགས་པའི་རྗེ་བཙུན་མ་ཙུན་དཱ་ཞལ་གཅིག་ཕྱག་བཞི་མ། རྒྱབ་ཏུ་རིན་འབྱུང་གཉིས་སྣམ་བུ་ལ་རིག་མ་བཅུ་དྲུག མཆོད་ལྷ་བརྒྱད་ཚན་གཉིས། ལྷོ་ནུབ་ཏུ་རྡོ་རྗེ་ཞགས་པ། ཟུར་རྒྱན་གོང་བཞིན་བཞུགས་སོ། །ནུབ་ཕྱོགས་ལ་དབུས་སུ་དགྲ་དང་ཆོམ་རྐུན་དམག་དཔུང་བཟློག་པ་ལ་མཆོག་ཏུ་བསྔགས་པ་རྒྱལ་མཚན་རྩེ་མོའི་དཔུང་རྒྱན་ཞལ་བཞི་ཕྱག་བརྒྱད་མ། གཡས་ན་སྲིད་གསུམ་མངའ་བདག་མ་རུངས་པ་ཚར་གཅོད་ཅིང༌། བདེ་ལེགས་འབྱུང་བ་གཙོ་བོར་གྱུར་པའི་ཨེ་ཀ་ཛཱ་ཊི་ཕྱག་བརྒྱད་མ། གཡོན་ན་གདོན་བགེགས་འཇོམས་པ་ལ་ཕུལ་དུ་ཕྱིན་པའི་སྟོང་ཆེན་རབ་འཇོམས། ཞལ་བཞི་ཕྱག་བརྒྱད་མ། རྒྱབ་ན་རིན་འབྱུང་གཉིས། སྣམ་བུ་ལ་རིག་མ་བཅུ་དྲུག མཆོད་ལྷ་བརྒྱད་ཚན་གཉིས། ནུབ་བྱང་སྒོ་བ་རྡོ་རྗེ་ལྕགས་སྒྲོག ཟུར་རྒྱན་གསུམ་གོང་བཞིན་བཞུགས། བྱང་ཕྱོགས་དབུས་ན་འགྲོ་བའི་དབུལ་ཕོངས་ཐམས་ཅད་སེལ་བའི་ནོར་རྒྱུན་མ་ཕྱག་དྲུག་མ། གཡས་ན་ཚེའི་དངོས་གྲུབ་སྟེར་བའི་གཙུག་ཏོར་རྣམ་པར་རྒྱལ་མ་ཞལ་གསུམ་ཕྱག་བརྒྱད་མ། ཡང་གཡས་སུ་འཁོར་འདས་དབང་དུ་སྡུད་པའི་ཀུ་རུ་ཀུ་ལེ། གཡོན་དུ་མི་མཐུན་པ་ཐམས་ཅད་འཇོམས་པའི་རིག་སྔགས་ཐམས་ཅད་ཀྱི་རྒྱལ་མོ་སོ་སོར་འབྲང་མ་ཞལ་གསུམ་ཕྱག་དྲུག་མ།

རྒྱབ་ཏུ་རིན་འབྱུང་གཉིས་སྣམ་བུ་ལ་རྣམ་རྒྱལ་གྱི་འཁོར་བརྒྱད། གཡས་གཡོན་དུ་རིག་མ་བཅུ་དྲུག ཀ་བའི་ལྷ་མོ་བཞི་དང་བྱང་སེམས་བཞི། ཟུར་ཐུང་གི་མཆོད་པའི་ལྷ་མོ་བརྒྱད། བྱང་ཤར་མཚམས་སུ་སྒོ་བ་རྡོ་རྗེ་དྲིལ་བུ་ལུགས་སུ་བྱོན་པ། ཟུར་རྒྱན་ལྷ་ཕྲུག་ནམ་མཁའ་ལྡིང་འཕྲུལ་ལས་གྲུབ་པ་སྟེ། ཡོངས་སྒྲིལ་བང་རིམ་འདི་ལ་ལྷ་བརྒྱ་དང་བདུན་ཅུ་རྩ་བཞི་བཞུགས་སོ། །དེ་ལྟར་རྒྱུད་སྡེའི་བང་རིམ་བཞི་པོ་ལ། རྙིང་མའི་བཀའ་བརྒྱད་རིག་འཛིན་དང་བཅས་པ། གསར་མའི་རྒྱུད་སྡེ་བཞིའི་གཙོ་བོའི་དཀྱིལ་འཁོར་ཚང་ལ་མ་འཁྲུགས་པ་གཙོ་བོ་རྣམས་ལུགས་མ། འཁོར་རྣམས་འཕྲུལ་མ་མཆོད་ལྷ་རྣམས། རྡོར་དབྱིངས་གསང་འདུས་མཉམ་སྦྱོར་གདན་བཞི་སོགས་མཐུན་པ་རྣམས་བསྡེབས་ལ། ཞལ་ཕྱག་ངེས་བརྗོད་བླ་མའི་ལུགས་ལྟར་བཀོད་ལ། སྟོང་སྣམ་གྱི་གྲྭ་ལ་འཕགས་པ་ཉན་ཐོས་དང་རང་སངས་རྒྱས་ཅི་རིགས་པར་བཞུགས་པའང༌། རྣལ་འབྱོར་རྒྱུད་ཀྱིའང་ཁ་སྐོང་དང༌། ཡང་མདོ་སྡེ་ནས་ཞིང་བཀོད་དང་མཚན་གྱི་རྣམ་གྲངས་གསུངས་པའི་སངས་རྒྱས་བརྒྱ་ཕྲག་གཅིག་ལྷག་པའང་བཞུགས་ལ། བང་རིམ་འོག་མ་འདིར་ཕར་ཕྱིན་མངོན་རྟོགས་རྒྱན་ནས་གསུངས་པའི་ཤེར་ཕྱིན་གྱི་རྣམ་པ་བརྒྱ་བདུན་ཅུ་རྩ་གསུམ་པོའང་ངེས་པར་ཚང་བ་སྟེ། རྒྱུད་སྡེ་བཞི་མདོ་དང་བཅས་པའི་གོ་རིམ་དང་ལྷ་གྲངས་ཀྱང༌། སྔ་མ་རྣམས་ལས་ལྷག་ཏུ་གྱུར་པ་འདི་ནི་ཁྱད་པར་བཞི་པའོ། །དེ་ནས་བང་རིམ་དྲུག་པ་ཡ་པད་དང་མ་པད་འཁོར་མ་ལ། འདབ་མ་ཉིས་བརྒྱ་ལྔ་བཅུ་རྩ་དྲུག་པ་ནི། ཕྱོགས་རེ་ལ་ཡོན་ཏན་དྲུག་ཅུ་རྩ་བཞིས་མཚན་པ་རིན་པོ་ཆེའི་ཁྲི་འཕང་དང་བཅས་པ། སངས་རྒྱས་ཀྱི་ཞིང་ཁམས་མི་མཇེད་ལྟ་བུར་ཡང་རྒྱལ་བའི་ཐུགས་རྗེའི་མཚོ་ལས་སྐྱེས་པའི་སྨོན་ལམ་གྱི་པདྨའི་གེ་སར་ལ་གནས་པ་དང༌། སེམས་ཅན་དགེ་བའི་རྩ་བ་རིན་པོ་ཆེའི་ཁྲིར་སྤུངས་པ་ལས་ལྷུན་གྱིས་གྲུབ་པའི་མཚོན་བྱེད་ཅན་བཞུགས་པའོ། །བང་རིམ་བདུན་པ་ལ་ནི། ཆོས་སྐྱོང་བའི་སྲུང་མ།

མདོ་སྡེ་དང་གསང་སྔགས་ཕྱི་ནང་གསར་རྙིང་རྣམས་ལས་ཇི་ལྟར་གསུངས་པ་བཞིན། རང་བཞིན་རྒྱལ་བ་རྡོ་རྗེ་འཆང་གི་དབང་བཅུ་དང་སྟོབས་བཅུ་ལ་སོགས་པའི་ངོ་བོ། རྣམ་པ་གདུལ་བྱའི་དོན་དུ་ཁྲོ་བོ་བཅུ། སྲུང་མ་དྲུག་ཅུ། ཕོ་ཉ་དྲུག་ཅུ་རྩ་བཞི། དཔལ་མགོན་བདུན་ཅུ་རྩ་ལྔ། ཕྱོགས་སྐྱོང་བཅུ། རྒྱལ་ཆེན་བཞི། མདོར་ན་ཡེ་ཤེས་པ་དང་འཇིག་རྟེན་པ་ཇི་ལྟར་མཐུན་གྱི་རྣམ་འཕྲུལ་བསམ་གྱིས་མི་ཁྱབ་པའི་མཐུ་སྟོབས་དང་རྫུ་འཕྲུལ་ཅན། མཚན་ལན་རེ་ཐོས་པས་ཀྱང༌། ལོག་འདྲེན་ཚར་གཅོད་ཅིང༌། དགྲ་བགེགས་ཟིལ་གྱིས་མནན་ནས་མཐུན་རྐྱེན་ཡིད་བཞིན་འགྲུབ་ན། ཡིད་ལ་དྲན་ཞིང་གསོལ་བ་བཏབ་ན། འཕྲལ་དང་ཡུན་གྱི་བདེ་སྐྱིད་ཐམས་ཅད་སྐད་ཅིག་ལ་སྟེར་ཞིང་བསྒྲུབ་པར་ཞལ་གྱིས་བཞེས་པའི་དམ་ཚིག་ཅན་ཤ་སྟག ཕྱོགས་རེ་ལ་རྡོ་རྗེ་འཆང་ཉིད་ཀྱི་ཐུགས་ལས་སྤྲུལ་པའི་དཔལ་མགོན་ནག་པོ་ཆེན་པོ་ལྕམ་དང་བཀའ་ཉན་དུ་བཅས་པ་དང༌། ཆོས་སྒྲུབ་པའི་གང་ཟག་ལ་འཚོ་བ་སྦྱོར་བར་རྒྱལ་བའི་བཀའ་ནོད་པ་གནོད་སྦྱིན་སྡེ་དཔོན་འཁོར་བཅས་དང༌། གདུག་པ་ཅན་གྱི་ཀླུ་འདུལ་ཕྱིར་དུ་རྒྱལ་བ་ཉིད་ཀྱིས་སྤྲུལ་ཞིང་མདོ་སྔགས་བསྟན་པ་ལོངས་སྤྱོད་ཀྱིས་སྤེལ་བའི་ཐབས་ཚུལ་ཅན་ཀླུ་ཆེན་བརྒྱད་པོ་རེ་རེ་བཞིན་འཁོར་བརྒྱད་བརྒྱད་ཀྱིས་བསྐོར་བ་རྣམས་དང༌། ཤར་ཕྱོགས་སུ་ཞི་བའི་ལས་ཀྱིས་དྲི་ཟའི་ཚོགས་ལ་མངའ་བསྒྱུར་ཞིང་བསྟན་པ་སྐྱོང་བའི་ཡུལ་འཁོར་བསྲུང༌། ལྷོ་ཕྱོགས་ན་དྲག་པོའི་ལས་ཀྱིས་གཤིན་རྗེ་བཏུལ་ནས་བསྟན་པ་སྐྱོང་བ་འཕགས་སྐྱེས་པོ། ནུབ་ཕྱོགས་ན་དབང་གི་ལས་ཀྱིས་ཀླུ་རྣམས་བསྡུས་ནས་བསྟན་པ་སྐྱོང་བ་སྤྱན་མི་བཟང༌། བྱང་ཕྱོགས་ན་རྒྱས་པའི་ལས་ཀྱིས་ཚེ་དང་ལོངས་སྤྱོད་སྤེལ་ནས་བསྟན་པ་སྐྱོང་བ་རྒྱལ་པོ་ཆེན་པོ་རྣམ་ཐོས་སྲས་རྣམས་བཞུགས་ལ། འདི་རྣམས་ཀྱི་བཀོད་པའི་བྱེ་བྲག་ཀྱང༌། སྐྱོབ་པ་ཉིད་ཀྱི་བཞེད་པས། གཙོ་བོར་ཕྲིན་ལས་བཞི་པོ་སྒྲུབ་པ་སྟེ། གཡོན་པ་རྣམས་ནི་རང་རང་གི་རྟོགས་པ་ལྟར་ཁྲོས་ཤིང་རྔམ་པ་འཇིགས་སུ་རུང་བ་དྲག་པོའི་རྣམ་པ་གཙོ་ཆེ།

ལྷ་མོ་རྣམས་འགྲོ་བ་དབང་དུ་སྡུད་པའི་ཉམས་དང་ཡང་ལྡན། གནོད་སྦྱིན་རྣམས་རྒྱས་པའི་གར་ཉམས་ཤས་ཆེ། ཀླུ་འཁོར་བརྒྱད་པོ་ནི་ཞི་བའི་ཉམས་ཤས་ཆེ་བ་སྟེ། རིན་ཆེན་པདྨོའི་སྡོང་པོ་འབད་རྩོལ་མི་དགོས་པར་རྩེད་འཇོའི་ཚུལ་བརྒྱད་ཀྱི་གར་ཉམས་དང་ལྡན་པས་འདེགས་ཤིང༌། སྤྲིན་ཆེན་པོས་ཁྱིམ་ཉེ་བར་དཀྲིག་པ་མགོ་བོ་དགུ་པ་ཞལ་ནང་དུ་བལྟ་བ་ལས། ཅུང་ཟད་ཐད་ཞལ་དུའང་གཟིགས་པ། འབྲུག་གི་མགོ་བོ་སྐད་འབྱིན་པའི་སྟང་ཀ་ཅན། ཁ་ན་གློག་གི་ཕྲེང་བས་བརྒྱན་པ། བར་དུ་གཅོད་པ་ཐམས་ཅད་སེལ་ཞིང༌། དངོས་གྲུབ་ཀྱི་ཆར་རིན་པོ་ཆེ་སྣ་ཚོགས་འབེབ་བཞིན་པ། འཕགས་ལམ་ཡན་ལག་གི་འཁོར་བརྒྱད་བརྒྱད་ཀྱིས་བསྐོར་བར་བཞུགས་པའོ། །ཤར་ཕྱོགས་པདྨ་ཟླུམ་པོ་འཁོར་བའི་བར་ལ་བཞུགས་པའི་གནས་ཀྱི་ཟླུམ་རྫིང་གཡས་འཁྱིལ་དང་པོ་ལ། གཏེར་གྱི་བདག་པོ་དཔལ་མགོན་ཡབ་ཡུམ། འཁོར་བརྒྱད་ཀྱིས་བསྐོར་བ། གཡས་སུ་ཨ་ཕྱི་ཆོས་ཀྱི་སྒྲོན་མ་ཆིབས་ཀྱི་སྟེང་ན་རང་གི་བསྟན་པ་ཚུལ་བཞིན་སྲུང་བའི་འཛུམ་ཁྲོའི་ཉམས་ཀྱིས་འགྱིང་ཞིང་འཁོར་བཞིས་བསྐོར་བ། གཡས་ན་རྣམ་ཐོས་སྲས་སེང་གེ་ལ་བཅིབས་པ། ཛམ་ལྷ་དང་རྟ་བདག་བརྒྱད་ཀྱིས་བསྐོར་བ། གཡས་སུ་ཀླུའི་རྒྱལ་པོ་མཐའ་ཡས་འཁོར་བརྒྱད་ལྡན་བཞུགས། གཡོན་འཁྱིལ་དང་པོར་དཔལ་ཡེ་ཤེས་མགོན་པོ་ཕྱག་བཞི་པ་མངོན་བྱུང་རྒྱུད་ནས་གསུངས་པ་བྱ་རོག་གདོང་སེང་གདོང་ཅན་གཉིས་དང་བཅས་པ་ལ་འཁོར་བཅུས་བསྐོར་བ། གཡོན་དུ་དཔལ་ལྡན་ལྷ་མོ་ལ། ཆུ་སྲིན་གདོང་མ་དང༌། སའི་ལྷ་མོས་བསྐོར་བ། སའི་ལྷ་མོའི་འཁོར་བཅོ་ལྔ་ཏེ། གཏེར་བདག་བརྒྱད། ཚེ་རིང་མཆེད་ལྔ། ཨ་ཕྱི་མཆེད་གསུམ་བཞུགས། གཡོན་དུ་ཀླུ་རྒྱལ་པདྨ་ཆེན་པོ་འཁོར་བརྒྱད་དང་ལྡན་པ་ཟླུམ་ཚིགས་དབུས་མར་གླང་པོ་ཆེ་གཉིས། ཤར་ཕྱོགས་ཀྱི་རྒྱལ་པོ་ཡུལ་འཁོར་སྲུང་རྣམས་བཞུགས་པའོ། །ལྷོ་ཕྱོགས་གཡས་འཁྱིལ་དང་པོ་ལ། གུར་གྱི་མགོན་པོ་མཁའ་འགྲོ་མ་རྡོ་རྗེ་གུར་གྱི་རྒྱུད་ལེའུ་བཅོ་ལྔ་པ་ནས་གསུངས་པ་འཁོར་ལྷ་བརྒྱད་བྱ་ཁྱུང་དང་དགུ།

ཡེ་ཤེས་མགོན་པོ་ཕྱག་དྲུག་པ་མགོན་པོ་ནག་པོའི་རྒྱུད་ནས་གསུངས་པ་འཁོར་ལྔ་དང་བཅས་པ། གཡས་སུ་གནོད་སྦྱིན་འབྲོག་གནས་རིགས་བདག་དང་བཅས་པ་འཁོར་དགུ་དང་ལྡན་པ། ཀླུ་རྒྱལ་པདྨ་འཁོར་བརྒྱད་ལྡན་བཞུགས། གཡོན་འཁྱིལ་དང་པོར། དཔལ་ལྡན་ལྷ་མོ་དུད་སོལ་འདོད་ཁམས་དབང་ཕྱུག རྡོ་རྗེ་གདན་བཞིའི་རྒྱུད་ནས་གསུངས་པ། ཆུ་སྲིན་གདོང་མ་དང་བཅས་པ་འཁོར་བཅུས་བསྐོར་བ། གཡོན་དུ་ལྷའི་དྲང་སྲོང་ཁྱབ་འཇུག་མགོ་དགུ་པ་རིགས་བདག་ཕྱག་ན་རྡོ་རྗེ་དང་བཅས་པ་འཁོར་གཟའ་དགུས་བརྟན་པ་རི་བྱིས་བསྐོར་བ། གཡོན་དུ་ཀླུ་རྒྱལ་དུང་སྐྱོང་འཁོར་བརྒྱད་དང་བཅས་པ། ཟླུམ་ཚིགས་དབུས་མར་རྟ་མཆོག་གཉིས། ལྷོ་ཕྱོགས་རྒྱལ་པོ་འཕགས་སྐྱེས་པོ་རིགས་བདག་དང་བཅས་པ་བཞུགས་པའོ། །ནུབ་ཕྱོགས་ཟླུམ་རྫིང་གཡས་འཁྱིལ་དང་པོ་ལ། བཀའ་གདམས་པའི་མགོན་པོར་གྲགས་པ་ལེགས་ལྡན་དང༌། བེར་ནག་ཅན་འཁོར་གཅིག་ལེགས་ལྡན་གྱི་འཁོར་བརྒྱད། མདོ་རྒྱུད་དུ་མ་ནས་གསུངས་པའི་བགེགས་དབང་རྒྱལ་པོ་ཚོགས་བདག་གླང་སྣ་ཅན་འཁོར་བརྒྱད་ལྡན། གཡས་སུ་ཀླུ་རྒྱལ་འཇོག་པོ་འཁོར་བརྒྱད་ལྡན། གཡོན་འཁྱིལ་དང་པོར་ལྷ་མོ་བོང་བཞོན་མ་ཆུ་སྲིན་གདོང་མ་གཉིས་འཁོར་བདུན་ལྡན། ཛམ་ལྷ་ལ་འཁོར་བརྒྱད་ལྡན། ཟླུམ་ཚིགས་དབུས་མར་རྨ་བྱ་གཉིས། རྒྱལ་ཆེན་མིག་མི་བཟང་རིགས་བདག་དང་བཅས་པ་བཞུགས། བྱང་ཕྱོགས་ཟླུམ་རྫིང་གི་གཡས་འཁྱིལ་དང་པོ་ལ་མགོན་པོ་གྲི་གུག་ཏྲད་ཤད་གཉིས། གྲི་གུག་གི་འཁོར་བརྒྱད། གཡས་སུ་ལྗོན་པ་རྟ་མགོན་ཅན་འཁོར་ཉི་ཤུས་བསྐོར་བ། གཡས་སུ་ཀླུ་རྒྱལ་ནོར་རྒྱས་འཁོར་བརྒྱད་ལྡན། གཡོན་འཁྱིལ་དང་པོར་དཔལ་ལྡན་མ་དབུ་བཅུ་བདུན་མ། རྡོ་རྗེ་ལེགས་པ། ཆུ་སྲིན་གདོང་མ་འཁོར་བཅུ་དགུས་བསྐོར་བ། གཡོན་དུ་གནོད་སྦྱིན་ཨ་པ་ར་ཙིཏྟ་འཁོར་བཅུ་བཞི། གཡོན་དུ་ཀླུ་རྒྱལ་མ་དྲོས་པ་འཁོར་བརྒྱད་ལྡན། ཟླུམ་ཚིགས་དབུས་མར་ཤང་ཤང་གཉིས། བྱང་ཕྱོགས་སྐྱོང་མཛད་རྣམ་མང་ཐོས་སྲས་དགྲ་བགེགས་ལ་སྣུན་པའི་མདུང་དང༌།

དགོས་འདོད་ཐམས་ཅད་ཡིད་བཞིན་དུ་རྩོལ་བར་མཛད་པའི་རྒྱལ་མཚན་འཛིན་པ་རྣམས་བཞུགས་སོ། །བང་རིམ་འདི་ལ་ཐེག་ཆེན་སེམས་བསྐྱེད་བྱམས་དང་སྙིང་རྗེའི་རྟ་ཕོ་ལ་ཞེས་སོགས་ཀྱིས་མཚོན་པའི་དོན་རྣམས་ཚང་སྟེ་ཟུར་ཙམ་མོ། །དེ་ལྟར་ན་ཆོས་སྐྱོང་བང་རིམ་ལ་ལྷ་གསུམ་བརྒྱ་ང་བཞི་བཞུགས་པས། སྤྱིར་ཉིས་སྟོང་བརྒྱད་བརྒྱ་བཞུགས་ལ། རིགས་བདག་གི་ལྷ་དང༌། མི་འཇིགས་བཞི་དང་སོ་སོ་རིག་བཞི་མཚོན་བྱེད་ཀྱི། གླང་ཆེན་སོགས་གྲངས་སུ་བརྩིས་ན་བཅུ་ཕྲག་དུ་མ་ལྷག་བཅས་བཞུགས་པའོ། །འདིའི་རྣམ་པ་བལྟ་བས་མི་ངོམས་ཤིང་དད་པ་སྐྱེ་བའི་གནས་སུ་མངོན་པ་ནི། ཕྱི་ཁང་རྩེག་མཆོད་རྟེན་རྒྱལ་བའི་ཞིང༌། ནང་ལྷ་སྐུ་རབ་འབྱམས་ཚད་མེད་པ་ཏིལ་གྱི་གང་བུ་ཏིལ་གྱིས་གང་བ་ལྟར་བཞུགས་ལ། ཁྱད་པར་ཕྱོགས་རེ་རེ་ནས་བལྟས་པའི་ཚེ། ལྷ་བབ་ཀྱི་མཆོད་རྟེན་དང་མཚུངས་ལ། ཟུར་གྱི་ལྷ་རྣམས་ནི་ནམ་མཁའི་དབྱིངས་སུ་འགྲོ་བ་འདུལ་ཕྱིར་སྤྲུལ་ཏེ་བྱོན་པ་ལྟར་མངོན་ཏེ། རྗེ་བཙུན་རྡོ་རྗེ་རྣལ་འབྱོར་མ་རྣམས་ནི། གྲུབ་ཆེན་ནཱ་རོ་པའི་གཟིགས་སྣང་ལྟར། སྒྲུབ་པ་པོ་སྐལ་ལྡན་གྱི་མདུན་གྱི་ནམ་མཁར་བྱོན་པ་དང་འདྲ་ལ། རྗེ་བཙུན་སྤྱན་རས་གཟིགས་རྣམས་ནི། འགྲོ་དྲུག་གི་གནས་ལ་དུས་རྟག་ཏུ་གཟིགས་པ། སུ་ནི་སྐལ་པ་དང་ལྡན། སུ་ནི་ངན་འགྲོ་ལས་འཐོན། སུ་ནི་བྱང་ཆུབ་ལ་གཞོལ་སྙམ་དུ་ཉིན་ལན་གསུམ་མཚན་ལན་གསུམ་དུ་ཐུགས་བརྩེ་བ་ཆེན་པོ་འབའ་ཞིག་གིས་དགོངས་པ་ལྟར་བཞུགས། ཁྲོ་བོའི་རྒྱལ་པོ་རྣམས་ནི། བསྟན་པའི་དགྲ་བོ་འདུལ་བ་ལ་དཔའ་མ་ཞུམ་པའི་ཉམས་དང་ལྡན། ལྷའི་བུ་རྣམས་ནི་སངས་རྒྱས་རྣམས་ལ་འགྲོ་དོན་མཛད་དགོས་པར་ཚིགས་སུ་བཅད་པའི་གླུ་དབྱངས་ཀྱིས་བསྐུལ་བཞིན་པས་བཞུགས། ཐུབ་པ་དྲང་སྲོང་རྣམས་ཤིས་པ་བརྗོད་པའི་ཚུལ་དཀྱིལ་འཁོར་གྱི་ལྷ་ཇི་སྙེད་པ་ནི་རང་རང་གི་མངོན་པར་རྟོགས་པ་དང་མཐུན་པས། གཞུང་གཞན་ལ་བལྟ་བར་བྱ་ཞིང༌། མཚན་རྣམས་དཀར་ཆག་གསུང་འབུམ་ནང་དུ་དང༌།

གཞན་རྙིང་པ་ནའང་ཡོད་པས། འདིར་ཧ་ཅང་ཡང་མང་དོགས་མ་བཀོད་ལ། རྒྱལ་པོ་ཆེན་པོ་བཞི་པོ་ནི། རིན་པོ་ཆེའི་རིགས་ཐམས་ཅད་ཀྱིས་སྐུ་ལ་བརྒྱན་པ། ཕ་རོལ་དམག་གི་དཔུང་བཟློག་པ་ལྟར་ཆས་སུ་བཞུགས་ཤིང་འགྱིང་སྟབས་དང་ལྡན་པ། དར་གྱི་གོས་རྣམ་པ་མང་པོའི་ལྷབ་ལྷུབ་ཅན། རླུང་གིས་ཅུང་ཟད་བསྐྱོད་པའི་ཚུལ་དུ་ཡོད་པ། དར་དཔྱངས་ཀྱི་ཅོད་པན་གྱིས་མཛེས་པ། སྐུ་ལ་འོད་འབར་ཞིང་གཟི་བརྗིད་ཆེན་པོ་དང་ལྡན་ཏེ། དཔའ་ཞིང་འགྲན་པས་རྒྱལ་བའི་དམ་ཆོས་སྐྱོང་བའི་ཚུལ་དུ་བཞུགས་སོ། །བད་གདོང་རྣམས་ལ་རིན་པོ་ཆེ་མ་ར་ཀ་ཏཾ་གི་ཕྲ་བཏབ་པ་ནི། མེའི་ཕུང་པོ་ལྟར་གསལ་ཞིང་འབར་ལ། རིན་པོ་ཆེའི་ཕྲ་བཀོད་བརྗོད་ཀྱིས་མི་ལང་བ་རྣམས་ནི་མཚན་མོ་སྤྲིན་མེད་ནམ་མཁའ་ལ་རྒྱུ་སྐར་གྱི་ཚོགས་ལྟར་རྣམ་པར་བཀྲའོ། །དེ་ལ་རིན་པོ་ཆེ་སྣ་ཚོགས་པའི་ཆུན་འཕྱང་གི་དྲྭ་བ་ཉིས་རིམ་དུ་འཁོར་བས་ཀུན་ཏུ་མཛེས་པ་ནི་དགའ་ལྡན་ཆོས་ཀྱི་ཕོ་བྲང་དང་འདྲ་ལ། རྡོ་རྗེའི་ས་གཞི་ནས་རིན་ཆེན་ཏོག་གི་བར་ཐམས་ཅད་ཛམྦུའི་ཆུ་གསེར་གྱི་ཆར་པས་ཁེབས་པ་ནི། བསྐལ་བཟང་རོལ་མཚོའི་དབུས་ན་རིན་པོ་ཆེའི་རི་བོ་ལྟར་མངོན་པར་མཐོ་ཞིང་བརྗིད་པའོ། །བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག རྩ་བརྒྱུད་བླ་མའི་བྱིན་རླབས་ཀྱིས་དེ་ཁོ་ན་བཞིན་དུ་གྱུར་ཅིག དཀོན་མཆོག་བདེན་པའི་དོན་གྱིས་དེ་ཁོ་ན་བཞིན་དུ་གྱུར་ཅིག མཁའ་འགྲོ་ཆོས་སྐྱོང་གི་ནུས་པས་དེ་ཁོ་ན་བཞིན་དུ་གྱུར་ཅིག དཀར་ཆག་དངོས་གྲུབ་ཆར་འབེབས་ལ། ཀུན་དགའི་ཕྲིན་ལས་ཁྱམས་ཆེན་དུ་ཞུགས་ཏེ། རིན་ཆེན་བང་མཛོད་ལ་ཇི་ལྟར་འདོད་བཞིན་རྩེན་པ་ཞེས་བྱ་བའི་ལེའུ་སྟེ་གསུམ་པའོ།། །།

ལེའུ་གསུམ་དུ་སྦྱར་བ་ནི་དཀར་ཆག་རྒྱས་པ་ཡིན་ལ། འབྲིང་པོ་ནི་ལེའུ་གསུམ་པ་འདི་ཁོ་ན་ཡིན་ཞིང༌། བསྡུས་པའི་ཚིགས་བཅད་ཡོད་ལ། ནང་བཞུགས་ཀྱི་དཀར་ཆག་དང༌། བསྟོད་པ་ཕྲིན་ལས་རྒྱ་མཚོ། བཀྲ་ཤིས་བརྟན་བཞུགས་དང་བཅས་པ་ནི། སྤྱིར་ཤིན་ཏུ་རྒྱས་པའོ། །ཞེས་བྱ་བ་ཤིང་མོ་བྱ་ས་སྐྱོང་གི་ལོ། སྨིན་དྲུག་གི་ཉ་ཡོངས་སུ་གང་བ་ལ་དཔལ་འབྲི་གུང་གི་སའི་ཆར་ལེགས་པར་གྲུབ་པ་ནི། མང་དུ་ཐོས་པའི་དགེ་སློང་བཛྲ་དྷྭ་ཛ་ཤྲཱི་བྷ་དྲ་མིང་གཞན་འབྲི་གུང་པཎྜི་ཏ་རྡོ་རྒྱལ་ཞེས་བྱ་བས་སྦྱར། ཡི་གེ་པ་ནི་བྱང་ངམ་རིང་གི་བཙུན་པ་ཀུན་དགའ་རྒྱལ་མཚན་ནོ།། །།མངྒ་ལཾ། བྷ་ཝནྟུ།།