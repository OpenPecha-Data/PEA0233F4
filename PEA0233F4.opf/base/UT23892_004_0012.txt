༄༅། །དམ་ཆོས་དགོངས་པ་གཅིག་པའི་དྲི་ལན་འོད་སྟོང་ལྡན་པ་ཞེས་བྱ་བ་བཞུགས་སོ། 

ན་མོ་གུ་རུ། །རྒྱལ་བ་ཀུན་གྱི་ནམ་མཁའ་གནས་ཀྱི་བར། །དཔག་མེད་བསྔགས་པའི་ཕྲེང་བར་རབ་བརྗོད་ཀྱང༌། །ཁྱོད་ཀྱི་ཡོན་ཏན་རྒྱ་མཚོའི་གཏིང་མི་རྙེད། །ཐུབ་དབང་འཇིག་རྟེན་གསུམ་མགོན་ལ་ཕྱག་འཚལ། །དེ་ཉིད་གཉིས་པ་རྒྱལ་དབང་ཆོས་ཀྱི་རྗེ། །དུས་གསུམ་སངས་རྒྱས་ཀུན་གྱི་ཕྲིན་ལས་པ། །རཏྣ་རཱ་ཛ་ཞེས་བྱར་ཡོངས་གྲགས་པ། །ཡོངས་འཛིན་བསྟན་པའི་མགོན་ཁྱོད་སྤྱི་བོས་མཆོད། །དེས་གསུང་གསུང་རབ་དྲི་མེད་རྡོ་རྗེའི་གསུང༌། །མདོ་རྒྱུད་མན་ངག་ཀུན་གྱི་བཅུད་བསྡུས་ནས། །རང་གཞན་གྲུབ་མཐའི་རྣམ་དབྱེ་གསལ་བ་ཞིག །ཅུང་ཟད་བདག་གིས་ཐོས་པའང་འདི་ལྟར་ཞེས། །མང་ཐོས་བསོད་ནམས་དུ་མས་འཛིན་མ་གང༌། །ཡོན་ཏན་རྒྱ་མཚོའི་ཚོགས་ཀྱིས་ལེགས་པར་གཏམས། །དོན་གཉིས་འབྲས་བུའི་དཔལ་ལ་ལོངས་སྤྱོད་པ། །བཤེས་གཉེན་མཆོག་གིས་ཡང་ཡང་བསྐུལ་བའི་ངོར། །ལན་མེད་སྤངས་ཕྱིར་མདོར་བསྡུས་བྲི་བར་བྱ། །འདི་ལྟར་མཉམ་མེད་འབྲི་གུང་རིན་ཆེན་གྱི། །ཕྱི་རོལ་སྣང་བ་སེམས་སུ་བཞེད་པ་ཙམ། །སེམས་ཙམ་པ་དང་གྲུབ་མཐའ་མཐུན་མོད་ཀྱང༌། །འོན་ཀྱང་སེམས་ཉིད་རང་གི་བདེན་གྲུབ་ཏུ། །སེམས་ཙམ་པ་ཡི་ལུགས་ལྟར་མ་ཡིན་ཏེ། །དངོས་པོར་སྣང་བ་སེམས་ཡིན་རྨི་ལམ་བཞིན། །སེམས་ཀྱང་ཁ་དོག་དབྱིབས་སོགས་རྣམས་དང་བྲལ། །དེ་ཕྱིར་འཁོར་བ་མེད་ཅིང་བདག་མེད་དོ། །ཞེས་སོགས་རྒྱལ་པོར་གདམས་པའི་མདོ་སྡེར་ལྟོས། །དངོས་གཅིག་དྲུག་ཏུ་སྣང་བར་རང་རང་གི། །ལས་སྣང་ཡིན་མོད་དོན་ལ་གྲུབ་པ་མེད། །འོན་ཀྱང་རྣམ་པ་མ་འགག་སྣ་ཚོགས་སུ། །ཅི་ཡང་མ་ཡིན་ཅིར་ཡང་འཆར་བཏུབ་པ། །འདི་ནི་སྟོང་ཉིད་ཡིན་པའི་གནད་ཀས་སོ། །གཤིས་ལས་ས་བོན་དྲུག་ཏུ་གནས་མི་གནས། །ཞེས་པ་འདི་ཡང་ལུང་གིས་བསྒྲུབ་བྱ་སྟེ། །དེ་སྐད་དུའང་དགྱེས་པ་རྡོ་རྗེ་ལས། །ང་ལས་འགྲོ་བ་ཐམས་ཅད་བྱུང༌། །ང་ལས་གནས་གསུམ་པོ་ཡང་བྱུང༌། །ང་ཡིས་འདི་ཀུན་ཁྱབ་པ་སྟེ། །འགྲོ་བའི་རང་བཞིན་གཞན་མ་མཐོང༌། །ཞེས་པའི་ལུང་གིས་བསྒྲུབ་པར་བྱ། །མི་གནས་བལྟས་པས་འགྱུར་བ་ག་ལ་སྲིད། །གྲུབ་མཐའ་གཞན་གྱི་རྒོལ་ངན་དེ་ལྟར་ཟློག

།ཚད་མ་བཞི་དང་ལྡན་པར་བསྒྲུབ་གཅིག་པུ། །གནས་ལུགས་ཕྱག་རྒྱ་ཆེན་པོ་དེ། །ཡོན་ཏན་ཀུན་གྱི་བདག་ཉིད་དེ། །འཇིག་རྟེན་མགོན་པོའི་ཞལ་ནས་ཀྱང༌། །ཕྱག་རྒྱ་ཆེན་པོ་བྱ་བ་དེ། །རང་གི་རིག་པ་འདི་ཉིད་ཡིན། །དེ་ལ་གོམས་འདྲིས་བྱེད་པ་དེ། །གཉུག་མ་ཆོས་སྐུར་བསྒོམ་པ་ཡིན། །ཕྱག་རྒྱ་ཆེན་པོའི་བོགས་འདོན་དེ། །བླ་མ་དམ་པའི་མོས་གུས་ཡིན། །འཁོར་འདས་བདེ་སྐྱིད་འབྱུང་བ་དེ། །ཕྱག་རྒྱ་ཆེན་པོའི་ཡོན་ཏན་ཡིན། །སྐུ་གསུམ་འགྲོ་དོན་བྱེད་པ་དེ། །ཕྱག་རྒྱ་ཆེན་པོའི་ཕྲིན་ལས་ཡིན། །ཞེས་བྱ་ཐེག་ཆེན་རྒྱུད་བླ་ལས། །ཉེས་པ་གློ་བུར་དང་ལྡན་ཕྱིར། །ཡོན་ཏན་རང་བཞིན་ཉིད་ལྡན་ཕྱིར། །ཇི་ལྟར་སྔར་བཞིན་ཕྱིས་དེ་བཞིན། །འགྱུར་བ་མེད་པའི་ཆོས་ཉིད་དོ། །ཞེས་བྱ་འདི་ལ་ཚད་མར་བྱོས། །ཡོན་ཏན་ཡེ་ནས་ལྡན་མོད་ཀྱང༌། །མ་བསྒྲུབས་པ་ལ་མི་འབྱུང་ཞེས། །བླ་མ་རིན་ཆེན་དེ་སྐད་གསུང༌། །མཉམ་གཞག་རྗེས་ཐོབ་ཅེས་པ་ཡང༌། །རྣམ་པ་ཐ་དད་ངོ་བོ་གཅིག །དཔེར་ན་ཆུ་དང་རླབས་བཞིན་ནོ། །ལྟ་བའི་འདོད་ལུགས་མང་མོད་ཀྱང༌། །འདིར་ནི་མཉམ་མེད་རིན་ཆེན་གྱིས། ཁས་ལེན་ཀུན་དང་བྲལ་བའོ། །གལ་ཏེ་ལྟ་བ་དགོས་ཟེར་ན། །ལྟ་བའི་མཚན་ཉིད་རྟོགས་པར་ལྡན། །ཆེན་པོ་གསུམ་གྱིས་མ་རེག་ཅིང༌། །སྔ་ཕྱིའི་རྟོག་པས་མ་བསླད་པ། །བློ་འདས་ཡིད་བྱེད་བྲལ་བ་ལ། །ཧ་ཤང་ཡིན་ཞེས་རྒོལ་བ་སུ། །འདི་ཡི་ལུང་རིགས་སྒྲུབ་བྱེད་གང༌། །ཧ་ཤང་རྒྱུ་འབྲས་མེད་པ་དང༌། །ཧར་སྒོམ་བྱིང་བ་སྟེང་པོའི་རྟོག་མེད་ཙམ། །མཐར་ཐུག་སྒོམ་དུ་འཛིན་པ་ཧ་ཤང་ལུགས། །འདིར་ནི་སྟོང་ཉིད་རྒྱུ་འབྲས་རྟེན་འབྲེལ་དང༌། །སྨྲ་བསམ་བརྗོད་མེད་དཔེར་བྱ་ཀུན་ལས་འདས། །འདི་དང་ཧ་ཤང་ལྟ་བ་ཁྱད་མེད་ན། །ཧ་ཤང་ཉིད་ཀྱང་རྣམ་དག་ལྟ་བར་འགྱུར། །ཡང་ན་ཐུབ་དབང་ཉིད་ལ་བསྐུར་འདེབས་འགྱུར། །འདི་གཉིས་ཁྱད་པར་ལུང་རིགས་མིག་གིས་ལྟོས། །ལྟ་བའི་མཐར་ཐུག་རྟོགས་པར་ལྡན། །དེ་ལ་གོམས་འདྲིས་བྱེད་པ་དེ། །སྒོམ་པའི་ཐ་སྙད་བཞག་པ་ཙམ། །སྤྱོད་པ་བླང་དོར་བྲལ་བ་ཡི། །ཚངས་སྤྱོད་ཚུལ་ཁྲིམས་འདི་བཞེད་དོ། །དེ་ཡི་རྒྱུ་མཚན་འདི་ལྟར་ཡིན། །སྟོང་ཉིད་རྒྱུ་འབྲས་ཡིན་ཕྱིར་དང༌། །བསྲུང་དཀའ་ཡོན་ཏན་ཆེ་བ་དང༌། །སྡོམ་གསུམ་གནད་གཅིག་ཡིན་པས་སོ། །ད་ལྟ་ཁ་ཅིག་བླང་དོར་བྲལ་ཟེར་ནས། །ཁྱི་ཕག་སྤྱོད་པ་ཚུལ་བཞིན་ཉམས་སུ་ལེན། །དགེ་བ་བླང་མེད་སྡིག་པ་དོར་མེད་ལོ། །འདི་འདྲ་དུས་གསུམ་རྒྱལ་བའི་དགོངས་པ་མིན། །ཚངས་སྤྱོད་ཚུལ་ཁྲིམས་འདི་ལ་ཉམས་ལེན་བྱོས། །ལྟ་སྒོམ་སྤྱོད་གསུམ་དྲིས་ལེན་མདོར་བསྡུས་ཙམ།།

༈ །།ཉམས་ལེན་སྡོམ་པ་གསུམ་པོ་ཡང༌། །གང་ཟག་གཅིག་གི་རྒྱུད་ཐོག་ཏུ། །བསྲུང་དུས་སེམས་ཐོག་གཅིག་ཏུ་བསྲུང༌། །གནས་དུས་སོ་སོར་གནས་པ་ཙམ། །ཉམས་ལེན་གཅིག་ཏུ་འདུས་པ་སྟེ། །དེ་སྐད་དུ་ཡང་སྤྱོད་འཇུག་ལས། །ས་སྟེང་འདི་དག་ཀོ་གཡོགས་སུ། །དེ་ཉིད་ཀོ་བས་ག་ལ་ལང༌། །ལྷམ་མཐིལ་ཙམ་གྱི་ཀོ་བས་ཀྱང༌། །ས་སྟེང་འདི་དག་གཡོགས་དང་མཚུངས། །སེམས་བསྲུང་བརྟུལ་ཞུགས་མ་གཏོགས་པ། །བརྟུལ་ཞུགས་མང་པོས་ཅི་ཞིག་བྱ། །འདི་ན་སྡོམ་གསུམ་གནད་གཅིག་ལུང༌། །གཅིག་ཚུལ་བཤད་པ་དེ་ལྟར་ཡིན། །ངོ་བོ་ལྷན་ཅིག་སྐྱེས་པར་གཅིག །བྱེད་ལས་སྐྱོན་སྤང་ཡོན་ཏན་སྒྲུབ། །ལྟུང་བ་ཀུན་ལ་འདུ་ཤེས་གཙོ། །དཔེར་ན་ལྷ་སྦྱིན་བསད་པའི་མིས། །མཆོད་སྦྱིན་བསད་པའི་གཏམ་རྒྱུད་དོ། །བཅས་དང་རང་བཞིན་གཅིག་ཚུལ་དང༌། །སྡིག་དང་ལྟུང་བ་གཅིག་པའི་ཚུལ། །དཔེར་ན་ཟན་དང་བཤོས་བཞིན་ཏེ། །དོན་གཅིག་མིང་གི་རྣམ་གྲངས་སོ། །མི་སྐྱས་སྲོག་གཅོད་བྱས་པ་ལ། །སྡིག་པ་ཞེས་སུ་བཞག་པ་དང༌། །བསླབ་པ་བླངས་པས་སྲོག་བཅད་ན། །ལྟུང་བ་ཞེས་སུ་བཞག་པ་སྟེ། །བཅས་དང་རང་བཞིན་དེ་ཉིད་ཡིན། །གཉིས་ཀས་ངན་འགྲོར་ལྟུང་བར་འགྱུར། །དགེ་བ་བྱས་ན་དེ་ལས་གཞན། །བདེ་འགྲོའི་ཡོན་ཏན་འཐོབ་པར་འགྱུར། །ཞིང་བཟང་བྱིན་ལ་སྙིང་ནད་མི་འགྱུར་བས། །ཞེས་པའི་རྒོལ་བ་འབྲེལ་པ་མེད་པ་སྟེ། །དཔེར་ན་ཐུབ་མཆོག་མཚན་དཔེས་བརྒྱན་པའི་སྐུ། །བཞེངས་པའི་ཕན་ཡོན་ཡོད་མེད་ཞིག་ནའང༌། །ཉེས་དམིགས་ཡོད་ཅེས་དེ་ཉིད་མི་བཞེངས་སམ།། ༈ །།སྡོམ་པ་གཉིས་པ་བྱང་སེམས་ལ། །རྟེན་ཅན་འདོད་དང་སོ་སྐྱེ་ལ། །འཇུག་སྡོམ་སྐྱེ་བ་རྒྱ་བོད་ཀྱི། །ཚད་ལྡན་མཁས་པའི་གཞུང་རྣམས་དང༌། །སྐྱོབ་པ་འཇིག་རྟེན་གསུམ་མགོན་བཞེད། །དེ་ཡི་ཚུལ་ཡང་འདི་ལྟར་ཡིན། །བྱང་སེམས་སྡོམ་པ་ལེན་པའི་སྔོན། །སོ་ཐར་གོང་དུ་འགྲོ་དགོས་པས། །ཇོ་བོ་རྗེ་ཡི་གསུང་ནས་ཀྱང༌། །སོ་སོ་ཐར་པ་རིས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་པ་ཡོད་ཀྱི་གཞན་དུ་མིན། །ཞེས་པའི་ལུང་གིས་གྲུབ་པ་དང༌། །འཇུག་པའི་སྡོམ་པ་སོ་སྐྱེ་ལ། །སྐྱེ་བའི་འཐད་པ་འདི་ལྟ་སྟེ། །ལྷག་བསམ་རྣམ་པར་དག་པ་ཡི། །སྦྱིན་སོགས་ཕར་ཕྱིན་དྲུག་པོ་ལ། །སྤྱོད་པའི་སོ་སྐྱེ་ཡོད་ཕྱིར་རོ། །རང་གཞན་རྗེ་བའི་བྱང་ཆུབ་སེམས། །བསྒོམས་པས་ཉེས་པར་འགྱུར་སྲིད་ཅེས། །སྲིད་མཐའ་བཀག་པ་མ་གཏོགས་པ། །རྣམ་པ་ཀུན་ཏུ་དགོངས་པ་མིན། །བྱང་ཆུབ་སེམས་དཔའི་སྤྱོད་པ་ལས། །གལ་ཏེ་འགྱོད་སེམས་སྐྱེས་པ་ན། །ཉེས་པར་འགྱུར་བའི་སྐབས་སྲིད་གསུངས།

།རྒྱུ་འབྲས་གོ་ལོག་དོན་མ་ཡིན། །དོན་དམ་ཆོ་གས་སྐྱེ་མི་སྐྱེ། །སྐྱེ་ན་འདུས་བྱས་ཡིན་དགོས་ཤིང༌། །ས་པཎ་ཉིད་ཀྱི་བཞེད་མོད་ཀྱི། །ཆོ་ག་འདུས་བྱས་ཡིན་ཕྱིར་ཟེར། །དེ་ལ་གནོད་བྱེད་འདི་ལྟར་འབབ། །དཔེར་ན་དབང་གི་ཡེ་ཤེས་ཀྱང༌། །ཆོ་གའི་སྟོབས་ཀྱི་ཐོབ་མི་ཐོབ། །ཐོབ་ན་ཡེ་ཤེས་འདུས་བྱས་འགྱུར། །ཆོ་ག་འདུས་བྱས་ཡིན་ཕྱིར་རོ། །མི་ཐོབ་ཆོ་ག་དོན་མེད་འགྱུར། །སྨོན་འཇུག་བསླབ་བྱ་བསྟན་ཟིན་ནོ།། ༈ །།སྔགས་དང་མཚན་ཉིད་ཁྱད་པར་ནི། །དབང་གི་འབྱེད་པར་བཞེད་པ་ཡིན། །ལྟ་བ་ཁྱད་པར་མེད་པ་དང༌། །སྔགས་དང་མཚན་ཉིད་གང་མེད་ཀྱང༌། ། རྫོགས་པའི་སངས་རྒྱས་མི་ཐོབ་ཅེས། །དགོངས་གཅིག་ཉིད་ནས་གསལ་བར་གསུངས། །དབང་དོན་རྒྱུད་ལ་མ་སྐྱེས་ན། །ཆོ་ག་ཙམ་གྱི་དབང་བསྐུར་དུ། །འགྱུར་ན་དེ་མ་ཐག་ཏུ་ཡང༌། །འབད་པ་མེད་པར་གྲོལ་བར་འགྱུར། །ཆོ་ག་དགོས་པའི་རྒྱུ་མཚན་ཡང༌། །འབྲུ་མར་མེ་ལྕེའི་དཔེ་བཞིན་ནོ། །ཆོ་ག་ཁོ་ནས་གྲོལ་བའང་མིན། །དེས་ན་རྟེན་འབྲེལ་ཚོགས་ལས་གྲོལ། །དབང་དོན་གང་ལ་འཇོག་ཅེས་པ། །དབང་དོན་གསུམ་པ་ཡིན་པར་ནི། །ནཱ་རོ་མཻ་ཏྲིའི་བཞེད་པ་གཉིས། །ངེས་ཤེས་ཆ་ནས་འཇོག་ཅེས་པ། །མངའ་བདག་མར་པའི་བཞེད་བཞིན་ནོ། །བསྐྱེད་རིམ་ཡོངས་གྲུབ་ཅེས་བྱ་བ། །གདོད་ནས་སྐུ་དང་ཡེ་ཤེས་སོགས། །གནས་པའི་དོན་ལ་འཇོག་པ་ཡིན། །ཡིན་ན་རང་གྲོལ་འགྱུར་རོ་ཞེས། །རྒོལ་བ་འདི་ཡིས་གནོད་མི་འགྱུར། །དེ་ཡི་བསྒྲུབ་བྱ་འདི་ལྟར་ཡིན། །བླ་མ་བྱིན་རླབས་ལྡན་པ་ལ། །བྱིན་རླབས་ཅན་དུ་སྒོམ་པ་དགོས། །སངས་རྒྱས་ཐུགས་རྗེ་ཆེན་པོ་ལ། །ཐུགས་རྗེ་ཆེ་ལ་གསོལ་འདེབས་དགོས། །དེ་ལྟར་གསོལ་འདེབས་མི་དགོས་ན། །བླ་མ་དང་ནི་སངས་རྒྱས་ལ། །དད་པ་སྒོམ་པའང་མི་དགོས་ཤིང༌། །མ་ཡིན་སྒོམ་པར་འགྱུར་སྲིད་ན། །ས་ལ་གསེར་དུ་སྒོམ་པ་དང༌། །སོལ་བ་དུང་དུ་བསྒོམ་ན་ཡོང༌། །དེ་དག་འགྱུར་བར་རིགས་པར་འགྱུར། །དམ་ཚིག་ཅེས་པ་གནས་ལུགས་ལས། །མི་འདའ་བས་ན་དམ་ཚིག་གོ། །གསང་སྔགས་སྡོམ་པ་གང་དུ་སོང༌། །འདུལ་བར་བཀག་པ་སྔགས་སུ་བཀག

།དེས་ན་ཡེ་བཀག་ཡེ་གནང་ངོ༌། །གཅིག་ཉམས་གསུམ་ཀ་ཉམས་མི་འགྱུར། །ཕྱུག་པོ་གཡུ་ཡི་དཔེ་བཞིན་ནོ། །ཏ་ལའི་མགོ་བཅད་ཅེས་པ་ནི། །སོ་ཐར་ཁོ་ནར་གསུངས་པ་ཡིན། །གཞན་ལ་དེ་ལྟར་ངེས་མེད་ཅིང༌། །བཅོས་ཐབས་སོ་སོའི་སྐབས་སུ་གསལ། །སྡོམ་གསུམ་ཚེ་འཕོས་མི་གཏོང་གསུངས། །གལ་ཏེ་ཚེ་འཕོས་གཏོང་བ་ནི། །བསྲུངས་པས་དགོས་པ་མེད་པར་འགྱུར། །ཆོས་ཀྱི་འཁོར་ལོ་ངེས་མེད་ཀྱང༌། །འཁོར་གྱི་རྟོགས་པའི་ཁྱད་པར་ཡིན། །དགུ་ཕྲུགས་སོགས་སུ་འཇོག་པ་ཡང༌། །ཡི་གེ་མང་དོགས་འདིར་མ་སྤྲོས། །ཆོས་འཁོར་ཐ་མ་ངེས་དོན་དུ། །མཚུངས་མེད་བླ་མ་རིན་ཆེན་བཞེད། །དེ་ཡི་བཞེད་གཞུང་རྣམ་དག་ནི། །ཏིང་འཛིན་རྒྱལ་པོའི་མདོ་སྡེ་སོགས། །མདོ་རྒྱུད་སྨོས་པས་མི་ལང་ཞིང༌། །ཐེག་པ་ཆེན་པོ་རྒྱུད་བླ་སོགས། །དབུ་མ་སྟོད་པའི་ཚོགས་རྣམས་ལྟོས། །ཕྱི་མ་ངེས་དོན་ཡིན་པའི་ཚུལ། །གཟུངས་ཀྱི་དབང་ཕྱུག་རྒྱལ་པོ་ཡིས། །ཞུས་པའི་མདོ་སྡེར་གསལ་བར་གསུངས། །མཐར་ཐུག་རིགས་གཅིག་ཐེག་པ་གཅིག །དེ་ཡང་མདོ་སྡེ་པད་དཀར་ལས། །དྲང་སྲོང་ཆེན་པོའི་ཐེག་པ་གསུམ་བསྟན་པ། །རྣམ་འདྲེན་རྣམས་ཀྱི་ཐབས་ལ་མཁས་པ་སྟེ། །ཐེག་པ་གཅིག་སྟེ་གཉིས་སུ་ཡོད་མ་ཡིན། །འགྲོ་བའི་དོན་དུ་ཐེག་པ་གསུམ་བསྟན་ཏོ། །ཞེས་པའི་ལུང་དོན་རིགས་པས་གྲུབ་ཕྱིར་རོ། །ཆོས་འཁོར་སྙིང་པོ་རྟེན་འབྲེལ་དོན། །ཟབ་མོ་ལུགས་འབྱུང་ལུགས་ལྡོག་རྣམས། །ཧྲིལ་གྱིས་དྲིལ་ན་འདི་ལྟར་ཡིན། །ཆོས་ཉིད་འོད་གསལ་གནས་ལུགས་མ་མཐོང་བའི། །སྒྲིབ་བྱེད་དེ་ལ་མ་རིག་པ་ཞེས་བརྗོད། །དེ་ལ་འདུ་བྱེད་ལ་སོགས་བཅུ་གཅིག་གོ། །རིམ་གྱིས་འཕྲོས་པས་འཁོར་བའི་ཡལ་ག་བྱུང༌། །མ་རིག་འགགས་པས་དེ་ཀུན་འགག་འགྱུར་ཏེ། །དེ་ལས་མྱ་ངན་འདས་པར་འགྱུར་བས་སོ། །རྫོགས་ལུགས་སྐད་ཅིག་མ་ཡི་འཁོར་ལོར་རྫོགས། །ཚེ་ཚད་དུམ་བུ་གསུམ་སོགས་དྲང་དོན་ཡིན། །སྐད་ཅིག་གསུམ་པོའི་ནང་ནས་ནི། །དུས་མཐའི་སྐད་ཅིག་མ་བཞེད་དོ། །སེམས་ཉིད་དོན་ལ་མཁས་པ་ན། །རྟེན་འབྲེལ་ཀུན་ལ་མཁས་པ་ཡིན། །ཟབ་མོའི་གནད་འགག་དེ་ལ་འདུས། །གཞན་ལས་ཁྱད་ཆོས་འདི་ཉིད་ཡིན། །དེ་ལྟར་རྟོགས་པ་གཅིག་གིས་ནི། །ས་ལམ་མ་ལུས་བགྲོད་པ་ནི། །གྲུབ་མཐའི་ནང་ན་བཤད་པ་དང༌། །རྣལ་འབྱོར་ཉམས་ཀྱི་ས་ལམ་གཉིས། །ཐ་དད་མྱོང་བའི་ཁྱད་པར་ཙམ། །བགྲོད་ཚུལ་ཡོན་ཏན་ལ་སོགས་པ། །གང་ཟག་དབང་པོའི་ཁྱད་པར་ཡིན། །ས་ཡི་ཡོན་ཏན་འབྱུང་བའི་ཚུལ། །མུ་དྲུག་དག་ཏུ་ཤེས་པར་བྱ། །སྡོམ་གསུམ་རབ་དབྱེའི་ལུང་ནས་ཀྱང༌། །ཉི་མ་དེ་རིང་ཤར་བ་ཡི། །འོད་ཟེར་ནངས་པར་འོང་བ་མཚར། །ཞེས་པའི་གནོད་བྱེད་མི་འབབ་སྟེ། །དགྲ་བཅོམ་རྒྱན་ཅན་རྒྱན་མེད་བཞིན། །ཡོད་ན་མཐོང་བས་མ་ཁྱབ་སྟེ། །དཔེར་ན་སྐྱེས་བུ་ཉིད་ཀྱི་སྙིང༌། །སྟོན་པར་འོས་པར་མི་འགྱུར་ཞིང༌། །ས་ཡི་ཡོན་ཏན་དེ་དང་མཚུངས། །བྱང་སེམས་དང་ནི་ཉན་ཐོས་གཉིས། །གཉིས་ཀ་མཐོང་ལམ་པར་མཉམ་ཡང༌། །ཡོན་ཏན་མི་མཉམ་ཁྱད་པར་ནི། །ཐེག་པ་ཆེ་ཆུང་ཁྱད་པར་ཡིན། །སངས་རྒྱས་རྣམས་ནི་སེམས་ཅན་གྱི། །ཁམས་ལ་བཞུགས་ཚུལ་འདི་ལྟར་ཡིན། །ཆོས་སྐུ་ཡེ་ཁྱབ་ཆེན་པོར་བཞུགས། །དོན་གཉིས་འབྲས་བུ་འབྱུང་བ་ནི། །སྡུག་ལ་སྐྱོ་བར་གྱུར་པ་དང༌། །མྱ་ངན་འདས་ལ་འདོད་བློ་དང༌། །དོན་གཉེར་སྨོན་པ་ཡོད་ཕྱིར་རོ། །ཕྲིན་ལས་རྒྱུན་ཆད་ག་ལ་སྲིད། །འགྲོ་དོན་རྟོག་པ་མི་མངའ་ཡང༌། །ཤེས་བྱ་ཐམས་ཅད་ས་ལེར་མཁྱེན། །སྐུ་གསུམ་ངོ་བོ་རེ་རེ་ལ་ཡང༌། །གསུམ་གའི་བདག་ཉིད་ཤེས་པར་བྱ། །རྣལ་འབྱོར་པ་ཡི་ཐོབ་བྱ་དེ། །དོན་གྱི་སྐུ་གསུམ་ཡིན་པར་ངེས། །ཀྱལ་ཀའི་སྐུ་གསུམ་ག་ལ་ཡིན། །རྡོ་རྗེའི་གསུང་ཚིག་རྣམས་ཀྱི་དོན། །ཧྲིལ་དྲིལ་ཉམས་ལེན་མདོར་བསྡུས་པ། །ལྔ་ལྡན་སྡོམ་ཚུལ་འདི་ལྟར་ཡིན། །ཐོག་མར་བྱམས་དང་སྙིང་རྗེ་བསྒོམ་བྱ། །རང་ལུས་ལྷ་དང་སྤྱི་བོར་བླ་མ། །ཤིན་ཏུ་གསལ་ཞིང་དེ་ཉིད་བསྒོམ་བྱ། །དེ་རྗེས་རང་གི་སེམས་ལ་བལྟས་པས། །སེམས་ལས་འབྱུང་བའི་རྟོག་ཚོགས་སྣ་ཚོགས། །སེམས་ལ་བལྟས་པས་ངང་གིས་ཞི་འགྱུར། །མདོ་རུ་བསྡུས་ན་སྤྱོད་ལམ་ཀུན་ཏུ། །སེམས་ལ་སེམས་བལྟ་སེམས་ཀྱིས་སེམས་བསྒོམ། །འདི་ནི་སེམས་ཉིད་བལྟ་བའི་མེ་ལོང་ཡིན། །དེ་ཡི་ངང་ནས་བསྔོ་བའི་རྒྱས་ཐོབ། །ཅེས་པའི་དྲི་ལན་འོད་སྟོང་ལྡན་པ་འདི། །མང་ཐོས་ཀུན་དགའི་མིང་ཅན་བདག་གིས་བྲིས། །དེ་ལས་བྱུང་བའི་དགེ་བ་དྲི་མེད་དང༌། །གདོད་ནས་ཡོད་པའི་རྣམ་དག་དགེ་བ་དེས། །མཁའ་མཉམ་སེམས་ཅན་མ་ལུས་ཐམས་ཅད་ཀྱང༌། །ཟུང་འཇུག་རྡོ་རྗེ་འཆང་དབང་ཐོབ་པར་ཤོག

།།མངྒ་ལཾ།།