།ཤེལ་མ་སྒོམ་ཆེན་ལ་གདམས་པའི་ཞུས་ལན་མ་རིག་མུན་སེལ་ཞེས་བྱ་བ་བཞུགས་སོ།།

།བུ་ཡི་དམ་པ་སློབ་མའི་ཡང་རབ། ཤེལ་མ་སྒོམ་ཆེན་གྱི་ཉམས་རྟོགས་ཕུལ་བའི་ལན། མེད་པ་སྤངས་ཕྱིར་མདོར་བསྡུས་ཤིག་བརྗོད་པར་བྱ་སྟེ། དེ་ཡང་སྔོན་གྱི་བསོད་ནམས་ཀྱི་བསགས་པ་ལ་བརྟེན་ནས། རང་རེ་དང་ཐུག སྐྲ་བཅད་ཅིང་རབ་ཏུ་བྱུང༌། སེམས་ཀྱི་སྐྱོང་ཐབས་ཐོབ་པ་ནས་བཟུང་སྟེ། ཁྲིམས་དང་ལྡན་ཅིང་སྒྲུབ་ཚུགས་ཟིན་པ་བྱུང་བ་ཤིན་ཏུ་ངོ་མཚར་ཆེ་ཞིང་རྗེས་སུ་ཡི་རང༌། དེ་རྗེས་གསང་ཕུ་སློབ་དཔོན་ཤེས་རབ་དབང་ཕྱུག་པའི་མདུན་དུ་སྦྱོར་བ་ཡན་ལག་དྲུག་པའི་རྣལ་འབྱོར་ཉམས་སུ་བླངས་ལ། ལུས་ཟུག་དང་མིག་ཚ་བ་སེམས་བདེ་སྡུག་སྣ་ཚོགས་བྱུང་བ་དང༌། རིགས་དྲུག་གི་གནས་སྦྱོང་རྣམས་ཤར་བ་རྩ་རླུང་གི་བྱེད་པ་ཡིན་ཏེ། བཅོམ་ལྡན་འདས་ཀྱི་ཞལ་ནས། ཉི་མ་གཅིག་ནི་ངེས་པར་བརྟག །གལ་ཏེ་རྟགས་དེ་མ་བྱུང་ན། །དེ་ནི་ང་ཡི་རྫུན་ཚིག་ཡིན། །ཞེས་གསུངས་པས། ཉམས་སྣང་སྣ་ཚོགས་འབྱུང་བ་ཡིན་ཏེ། སྐྱོན་ཡོན་གང་དུ་ཡང་མ་ལྟས་པར་བསྐྱང་ཆོག་པ་དེ་ཡིན། དེ་རྗེས་ལུས་ལ་ན་ཚ་ཡིད་མ་ཆེས་བྱུང་ནས། བསྙེན་སྒྲུབ་བྱས་པ་ལེགས་ཏེ། ཐབས་ཤེས་ཡ་མ་བྲལ་བ་དགོས་ཏེ། སྙིང་རྗེ་དང་བྲལ་སྟོང་པ་ཉིད་ཞུགས་གང༌། །དེས་ཀྱང་ལམ་མཆོག་རྙེད་པ་མ་ཡིན་ནོ། །ཞེས་ས་ར་ཧས་གསུངས་པས། བསྙེན་སྒྲུབ་སྦྲགས་པས། སྦྲུལ་དང་སྦལ་ལྕོང་སོགས་དོན་པ་རྨིས་པ་ཆོད་ཚད་ཀྱི་རྣམ་པ་རེད། ཡི་དམ་གྱི་ལྷས་ལུང་བསྟན་པ་འདྲ་བའི་རྣམ་པ་དང༌། བཟང་ངན་ཅི་ཡང་འཆར་བ་ཐམས་ཅད་ལ་བདེན་འཛིན་བྱེད་དུ་མི་བཏུབ། སྐྱོན་དུ་འང་བལྟ་རྒྱུ་མེད། དགེ་སྦྱོར་རང་རྒྱུན་སྲིང་སྐྱོང་དགོས་རྒྱུ་ཡིན། གཞན་གྱི་དམིགས་པ་གཏོང་རོགས་བྱས་པ་དང༌། མི་ཆོས་པས་རོགས་བྱས་རེས་ཐིག་རེས་མ་ཐིག་པ་ཐམས་ཅད་གཏད་པ་མེད། དགའ་ལྡན་པའི་བླ་མ་ཚོར་ཆོས་ཞུས་པ་ལ་སྐྱོན་ཡོང་བ་འདུག ས་བཀའ་རྙིང་གསུམ་ལ་དགའ་ལྡན་པ་ཚོས་དམ་ཉམས་བྱས་པའི་སྐྱོན་རེད། ལྷས་ལུང་བསྟན་པ་རྣམས་ཡིད་མ་ཆེས་ནའང༌། ད་ལོ་དགུན་ཆོས་དུས་ངས་བཤད་པ་ཚོ་དང་སེམས་ཐོག་གཅིག་པར་བྱུང༌།

སེམས་ལ་ཕན། དགེ་སྦྱོར་ལ་བོགས་ཐོན་བྱུང་ན། དེ་ག་རང་གིས་ཆོག སྐྱོབ་པའི་ཞལ་ནས། དུས་དང་སྤྱོད་ལམ་གང་དུའང༌། །བྱ་བྱེད་མཐོང་སྣང་སྣ་ཚོགས་རྣམས། །རང་གི་སྒོམ་དང་གང་མཐུན་བསྟེན། །བླ་མའི་བྱིན་རླབས་ཞུགས་པ་ཡིན། གསུངས་པ་ཡོད་པ་ཡིན། འཕྲལ་བསྙེན་སྒྲུབ་རང་ལ་སྒྲིལ། དགེ་སྦྱོར་ཀྱང་འདེད་མ་ཐུབ་པ་བདེན། མཉམ་རྗེས་ཁྱད་མེད་པར་ངོ་ལྟ་ཕོག་པ་རང་གིས་ཆོག་པ་བྱུང་ཡང༌། ཆེད་དུ་མ་འཛིན། ཡང་རྗེས་ཐོབ་དུས་སུ་རྩོལ་བས་སྟོན་ཀྱང༌། འཕར་འབུབ་བྱུང་བ་ཅིས་ཀྱང་བདེན་ཏེ། དེ་ཡང་རོ་སྙོམས་ལ་སྐྱོངས་དང༌། སྣང་རྐྱེན་དང་ཡུལ་རྐྱེན་ཐུབ་ཏུ་སོང་བྱུང་ན་མཉམ་གཞག་ལ་ནུས་པ་ཐོན་པ་ཡིན། སྐྱོང་མཚམས་རང་གལ་ཆེ། འཛིན་མེད་ཀྱི་ངང་དུ་ཡེངས་མེད་རང་སྐྱོངས། བཀའ་བརྒྱུད་རིན་པོ་ཆེ་ཆོས་ཀྱི་རླབས་ཆེ་དྲགས་པས་ངོ་ཤེས་པ་བསྐྱང་བས་ཆོག སྐྱོང་མཚམས་དང་ངོ་སྤྲོད་ཟུར་པ་འདི་ཤེལ་མ་སྒོམ་ཆེན་ལ་གདམས་པའོ། །།།