དཔལ་འབྲི་གུང་བཀའ་བརྒྱུད་ཀྱི་བསྟན་པའི་མེ་རོ་དགུང་ན་མངོན་པར་མཐོ་བ་འབར་བར་མཛད་པའི་བྱེད་པོ། འབྲི་གུང་བཀའ་བརྒྱུད་ཀྱི་བསྟན་པའི་སྲོལ་གཏོད་ཆེན་པོ་འབྲི་གུང་༧སྐྱོབ་པ་འཇིག་རྟེན་གསུམ་མགོན་གྱི་མ་འོངས་ལུང་བསྟན་ལྟར་བསམ་བཞིན་དུ་མི་ཡི་སྐྱེ་བ་བཞེས་པ་རྒྱལ་དབང་ཀུན་དགའ་རིན་ཆེན་༼ཤིང་ལུག ༡༤༧༥ མེ་ཕག ༡༥༢༧༽ནི། དཔལ་འབྲི་གུང་བཀའ་བརྒྱུད་ཀྱི་གདན་ས་ཉམས་དམས་ཀྱི་སྐབས་སུ་བྱོན་ཏེ། གང་གི་མངོན་པར་བྱང་ཆུབ་པའི་ཐུགས་བསྐྱེད་རྨད་དུ་བྱུང་བའི་མཐུ་ལས། ཆད་ལ་ཁད་པའི་འབྲི་གུང་བཀའ་བརྒྱུད་ཀྱི་ཆོས་བརྒྱུད་རྣམས་དཔལ་སྟག་ལུང་བཀའ་བརྒྱུད་ཀྱི་བསྟན་པའི་བདག་པོ་ངག་དབང་གྲགས་པ་སོགས་ལས་ནོད་དེ་དར་སྤེལ་དང༌། ཡིག་མཁན་མཁས་པ་བརྒྱ་ཕྲག་ཁ་ཤས་ནས་སྔ་རྗེས་སུ་རྒྱལ་བའི་བཀའ་འགྱུར་རོ་ཅོག་རྣམས་དང༌། བཀའ་བརྒྱུད་གོང་མ་རྣམས་ཀྱི་གསུང་འབུམ་སོགས་གསེར་དངུལ་གྱི་རྒྱུ་ལས་བཞེངས་ཏེ་ཚོགས་གཉིས་ཀྱི་མཇིངས་ལས་རོལ་པའི་ལོ་རྒྱུས་རྣམས་འབྲི་གུང་བཀའ་བརྒྱུད་ཀྱི་གདན་རབས་གསེར་འཕྲེང་དང༌། རྒྱལ་དབང་ཀུན་དགའ་རིན་ཆེན་ཉིད་ཀྱི་ཕྱི་ནང་གསང་བའི་རྣམ་པར་ཐར་པ་རྣམས་སུ་ཞིབ་ཏུ་གསལ། ད་ལམ་མ་ཕྱི་གསེར་ཆོས་པོད་བཞི་ཅན་དང༌། ཁ་འཐོར་བྲིས་རྙིང་པོད་གཉིས་རྙེད་སོན་བྱུང་བ་ཕྱོགས་སྒྲིག་གིས་ཆོས་ཚན་གོ་རིམ་སྒྲིག་སྟངས་མ་ཕྱི་དང་མི་འདྲ་བར་རྣམ་ཐར་དང་རྒྱུུད་སྡེའི་སྐོར། དགོངས་གཅིག་དང་བསྟན་སྙིང་སྐོར། ཞུས་ལན་དང་སྒྲུབ་ཐབས་སྐོར་སོགས་དབྱེ་བ་ཕྱེས་ཏེ་བཞག་པ་འཚོལ་བདེའི་ཁྱད་ཆོས་དང༌། པོད་རེར་ལྡེབ་སུམ་བརྒྱ་གཞིར་བཞག་བྱས་པ་ལེགས་ཚོགས་ཆེ། ཞུ་དག་སྐབས་སྔགས་ཡིག་རྣམས་ཀུན་མཁྱེན་ཆོས་གྲགས་ཀྱི་གསུང་འབུམ་ཇི་བཞིན་དང༌། གཞན་བརྡ་རྙིང་དང༌། ཡུལ་སྐད་ལྟ་བུ་གོ་དཀའ་བ་རྣམས་མ་བཅོས་པར་རང་སོར་བཞག་ཅིང༌། ཕག་མོའི་ཆོ་ག་དངོས་གྲུབ་འདོད་འཇོའི་དབང་བསྐུར་སྐབས། རིགས་ལྔའི་ཕྱག་མཚན་གྱི་དབང་འཁྲུགས་པ་རྣམས་བཀའ་བརྒྱུད་སྔགས་མཛོད་ནང་བཞུགས་དཔའ་བོ་གཙུག་ཕྲེང་གི་ལྷན་ཅིག་སྐྱེས་མའི་དཀྱིལ་ཆོག་གསང་ཆེན་མྱུར་ལམ་ལ་ཁུངས་བཅོལ་ཏེ།

འབྲི་གུང་བཀའ་བརྒྱུད་ཀྱི་མཁས་དབང་རྣམ་པར་བཅར་འདྲི་ཞུས་ཏེ་བསྒྲིགས་པ་དང༌། རྒྱལ་དབང་ཀུན་དགའི་རྣམ་ཐར་སྙན་ངག་གི་བསྟན་བཅོས་ཆེན་མོར་དོན་རྒྱན་འགའ་ཞིག་ངོས་འཛིན་གསལ་ཁ་མེད་པ་ཕལ་ཆེར་ལུགས་གཞན་ནམ། དགོངས་པ་ཅན་ཡིན་སྲིད་པས་མ་དཔེ་གཞིར་བཞག་བྱས་པ་བཅས་ལས་རིམ་འདི་བཞིན་ལྡི་ལི་འབྲི་གུང་བཀའ་བརྒྱུད་གསུང་རབ་ཉམས་གསོ་ཁང་ནས་མཐུན་འགྱུར་ཆ་རྐྱེན་འོག་རང་གྲྭ་ཀརྨ་འགྱུར་མེད་དང༌། དཀོན་མཆོག་དོན་གྲུབ་གཉིས་ཀྱིས་པར་རྩ་རིག་མཛོད་ནང་གསར་དུ་བཅུག་ཏེ། ཞུ་དག་ཐེངས་བདུན་ཙམ་མགོན་པོ་རྡོ་རྗེ་དང༌། འབྲོང་ངུར་སྐལ་བཟང་ཆོས་འཕེལ་གཉིས་ཀྱིས་བགྱིས། གཞན་དཔེ་གཟུགས་དང༌། དབུ་ལྷའི་བཀོད་པ། ཆོས་ཚན་གྱི་གོ་རིམ་དང་ཐ་མའི་ཞུ་དག་སོགས་འབྲོང་ངུར་སྐལ་བཟང་ཆོས་འཕེལ་གྱིས་ཞུས་ཤིང༌། པར་བསྐྲུན་གྱི་ལས་དོན་རྣམས་ཡོ་རེད་བརྩོན་འགྲུས་སེང་གེས་བསྒྲུབས་པ་བཅས་རྣམ་དཀར་གྱི་བྱ་བ་རྒྱ་ཆེན་པོ་འདི་ཉིད་ལ་རྒྱུ་སྦྱོར་ཡོན་བདག་དང༌། འདིའི་ཐད་འབྲེལ་ཐོག་རྣམས་ཚེ་ལྷག་དོན་ལྡན་བདེ་སྐྱིད་ཀྱི་དཔལ་ལ་སྤྱོད་ཅིང༌། མཐར་ཐུག་རྣམ་མཁྱེན་གོ་འཕང་མཆོག་ལ་གེགས་མེད་མྱུར་དུ་རེག་པའི་སྨོན་འདུན་གྱིས་མཚམས་སྦྱར་ཏེ་༧རྒྱལ་བ་འབྲི་གུང་པའི་མཚན་གྱིས་བྱིན་གྱིས་བརླབས་པ་དཀོན་མཆོག་བསྟན་འཛིན་ཀུན་བཟང་ཕྲིན་ལས་ལྷུན་གྲུབ་ཀྱིས་སྤྱི་ལོ་༢༠༠༢ ཟླ་༡༡ ཚེས་བཟང་པོར་སྦྱར་བ་དགེ་ལེགས་འཕེལ།། །།